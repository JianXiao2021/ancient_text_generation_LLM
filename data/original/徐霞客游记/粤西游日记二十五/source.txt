初四日自驮朴西南行一里，有石垣东起江岸，西属于山，是为左州、崇善分界。
由垣出，循山溯江南行，三里，越一涸涧，又四里为新铺，数家之聚。
江流从正南来，陆路遂西南转。
四里，复过一涸涧，涧底多石，上有崩桥，曰冲登桥。
其内有堡。从此南上，盘陟冈阜三里，复与江遇。
其上有营房数家，曰崩勘。
又南五里，转一山嘴，其后山中有村曰驮竺。盘其东垂，乃循山南西向行，于是回崖联蹁，上壁甚峻拔，下石甚玲珑。
二里，路南复突一危峰，遂入山夹。
盘之而西又一里，转南二里，登媚娘山。
其处峰峦四合，中悬一土阜为脊。
越之而南下，东南三里，路侧有窞一圆，名龙井。下坠五六丈，四围大径三丈，俱纯石环壁。
坠空缀磴而下，下底甚平，东北裂一门，透门以入，其内水声潺潺，路遂昏黑。
践崖扪隙，其下忽深不可测。
久之，光渐启，回见所入处，一石柱细若碧笋，中悬其间，上下连属，旁有石板平庋，薄若片云，声若戛击金树。
至其洞，虽不甚宏而奇妙，得之路旁，亦异也。
其上有一亭，将就圮。由此西南出山，又四里，而江自壶关东垂北向而至。溯之复南二里，升陟冈阜又二里，抵壶关。
丽江西自龙州来，抵关之西，折而南，绕城南，东转而北，复抵关之东，乃东北流去。
关之东西，正当水之束处，若壶之项，相距不及一里。
属而垣之，设关于中，为北门锁钥。
其南江流回曲间，若壶之腹，则郡城倚焉。
城中纵横相距亦各一里，东西南三面俱濒于江。
城中居舍荒落，千户所门俱以茅盖。
城外惟东北有民店阛闠，余俱一望荒茅舍而已。
青莲山在郡城北二十余里，碧云洞。
在壶关正西二里，青莲山南下之支也。
此洞向无其名，万历癸丑参戎顾凤翔开道叠磴，名之曰碧云，为丽江胜第一。
顾乃华亭人，松江县人。白云岩在壶关正东四里，路由郡城东渡江，是为归龙村峒今作归垅。
在江东岸，太平隔江即江州属。是村昔有怪出没江谭，为害江州、太平，人俱莫能制，而思明独来时而杀之，其害乃息。
故江州以此一峒思明，为思明属，今此峒东南北三面俱届江州，而西抵于江，为太平府，近太平城者惟此一村，而又远属思明，亦用异也。石门塘在壶关外东北半里。
老虎岩在壶关内西南半里。
铜鼓在郡城内城隍庙，为马伏波遗物，声如吼虎，而状甚异。
闻制府各道亦有一二，皆得之地中者。
土人甚重之，间有掘得，价易百牛。
初五日晨餐后，即独渡归龙，共四里，西循白云岩。
荒坡草塞，没顶蒙面，上既不堪眺望，下复有芒草攒入袜裤间，举足针刺，顷刻不可忍，数步除袜解裤，搜刷净尽，甫再举足，复仍前矣。
已有一小水自东南峡中出，北潆岩前，上覆藤蔓，下踔江泥，揭涉甚艰。
过溪，抵岩下。棘藤蒙密，既不得路，复无可询，往返徘徊，日遂过午，仍西二里，出归龙，南溯江岸三里，抵金柜、将军两山之间，竟金柜山岩洞不得，三周其北东南三面，又两越其巅，下候东关渡舟，已暮不复来，腹馁甚。
已望见北有一舟东渡，乃随江蹑石一里，抵其处，其舟亦西还。
迁延久之，得一渔舟，渡江而西。
见有卖蕉者，不及觅饭，即买蕉十余枚啖之。
亟趋壶关，山雨忽来，暮色亦至。
余问其姓字，乃滕肯堂也。
名祚昌。其中最年少者，为其子滕宾王。
名佐。居城中千户所前。
余乃期造其家，遂还饭于映霞庵。
携火炬出壶关，西溯江岸，一里抵演武场北，又西一里，探碧云洞，出入回环者数四，还抵映霞。
见日色甫下午，度滕已归，仍入城叩其堂。
滕君一见倾盖，即为留酌。
其酒颇佳，略似京口，其茶则松萝之下者，皆此中所无也。
坐中滕君为言： 欲从归顺行，须得参戎一马符方妙。
明晨何不同小儿一叩之乎？ 余谢不敏。
滕曰： 无已，作一书可乎？ 
余颔之。
期明日以书往，乃别而返壶关。
初七日雨色霏霏，酿寒殊甚。
菜斋师见余衣单，为解夹衣衣我。
始可出而见风。
晨餐后，滕君来。
既别，余作畀参戎书。饭而抵其家，则滕自壶关别后，即下舟与乃郎他棹，将暮未返，雨色复来，余不能待而返壶关。
雨少止，西觅老虎岩，坠洼穿莽，终不可得。
且谓余何不暂馆于此，则学宫诸友俱有束脩即读书人的薪奉之奉，可为道路资。
余复谢不敏。
透出壶关，已薄暮矣。有僧自南宁崇善寺来，言静闻以前月廿八子时回首指逝世，是僧亲为下火而来。其死离余别时才五日，云白竟不为置棺，不知所留银钱并衣箧俱何人干没也？
为之哀悼，终夜不寐。
初九日午饭后，再入城候所进参戎书。
而滕氏父子犹欲集众留余馆此，故不为即进。
其书立为一初贡方姓者拆。
书初录，展转携去，久索而后得之。
乃复缄之，嘱其速进，必不能留此也。
初十日晨餐后出游石门。
上午抵滕君处，坐甫定，滕宾王持参戎招余柬来，余谢之。
已参府中军唐玉屏名尚珠，全州人。
雨竟不止，是夕遂宿于滕馆。
十一日雨。
食息于滕。十二日雨。
食息于滕。
迨暮，雨少止，乃别，抵壶关映霞庵。
是夜夜雨弥甚。
十三日阻雨壶关。
十四日仍为雨阻。
余欲往驮朴招顾行，路泞草湿，故栖迟不前。
十五日雨如故。
有远僧三人自壶关往驮朴，始得寄字顾行，命其倩夫以行李至郡。
十六日夜雨弥甚，达旦不休。
余引被蒙首而睡，庵僧呼饭乃起。
饭后天色倏开，日中逗影，余乃散步关前，而顾行至矣。
异方两地，又已十余日，见之跃然。
即促站骑觅挑夫，期以十八日行。
十七日早寒甚，起看天光欲曙未曙，而焕赤腾丹，朦胧隐耀，疑为朝华，复恐雨征，以寒甚，仍引被卧。
既而碧天如洗，旭日皎洁，乃起而饭。
入别滕君，父子俱出，复归饭映霞。
抵晚入候，适滕君归，留余少酌，且为作各土州书，计中夜乃完。
余别之，返宿庵中。
