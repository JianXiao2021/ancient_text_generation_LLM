十六日，余暂憩赵寓，作寄衡州金祥甫书，补纪游之未尽者。
十七日，雨。
余再憩赵寓，作家报并祥甫书，简点所市石。
是日下午，辄闭诸城门，以靖蒲燔灵也。
先是，数日前先礼忏、演剧于藩城后，又架三木台于府门前。
有父、母及妃三灵，故三台。至是夜二鼓，遍悬白莲灯于台之四旁，置火炮花霰于台上，奉灵主于中，是名 升天台 。
司道官吉服奠觞敬酒，王麻冕拜，复易吉服再拜，后乃传火引线发炮，花焰交作，声震城谷。
时合城士女喧观，诧为不数见之盛举。
促余往寓目，余僵卧不起，而得之静闻者如此。
十八日，托静闻从朝云岩觅融止上人入寓。
饭后，以所寄金祥甫书及家报、石帐付之，托转致于衡，嘱祥甫再寄家中。
十九日，以行囊简付赵主人时雨。
余雨中出浮桥，将附舟往阳朔。
时即开之舟，挨挤不堪；姑入空舟避雨，又不即去，乃托静闻守行李于舟，余复入城。
登城楼，欲觅逍遥楼旧迹，已为守城百户置家于中。
遂由城上南行，二里，抵文昌门。
门外为五胜桥，漓之支流与阳江之分派交通于下。
复循城外西过宁远门，乃南越南门桥，觅摹碑者，已他出。
余初期摹匠同往水月，拓陆务观、范石湖遗刻。
至是失期，乃赴雉山别郑、杨诸君，以先两日二君托人来招也。
比至，又晤白益之，名弘谦，真谦谦君子也。
时杨君未至，余少待之，雨大至，遂坐雉岩亭，方伸纸欲书补纪游，而杨君、朱君继至，已而郑君书《小序》见投，而朱君之弟涤凡亦以诗贶，余交作诗答之。
暮，抵水月岩西舟中，宿。
二十日，舟犹欲待附者乘船的人，因令顾仆再往觅拓工。
遂同抵水月观洞，示所欲拓，并以纸价付之，期以阳朔游还索取所拓。
是日补纪游程于舟中。
舟泊五胜桥下，晚仍北移浮桥，以就众附也。
是日晴丽殊甚，而暑气逼人。当午有王孙五人入舟强丐乞讨焉，与之升米而去。二十一日，候附舟者，日中乃行。南过水月洞，又南，出斗鸡山东麓。
又东南二十里，过龙门塘，江流浩然，南有山嵯峨骈立，其中峰最高处，透明如月挂峰头，南北相透。
又东五里，则横山岩屼突江右。
渐转渐东北行，五里，则大墟在江右，后有山自东北迤逦来，中有水口，疑即大涧榕村之流南下至此者。
于是南转又五里，江右复有削崖屏立。
共隔江为逗日井，亦数百家之市也。
又南五里，为碧崖，崖立江左，亦西向临江，下有庵。
横山、碧崖二岩夹江右左立，其势相等，俱不若削崖之崇扩也。
碧崖之南，隔江石峰排列而起，横障南天，上分危岫，几埒巫山，下突轰崖，数逾匡老。
于是扼江而东，江流啮其北麓，怒涛翻壁，层岚倒影，赤壁、采矶，失其壮丽矣。
崖间一石纹，黑镂白章，俨若泛海大士，名曰沉香堂。
其处南虽崇渊极致，而北岸犹豁，是为卖柴埠。
共东五里，下寸金滩，转而南入山峡，江左右自是皆石峰藿珮，争奇炫诡，靡不出人意表矣。
入峡，又下斗米滩，共南五里，为南田站。
百家之聚，在江东岸，山至是转峡为坞，过南田，山色已暮，舟人夜棹不休。
江为山所托，佹ǐ偶然东佹南，盘峡透崖，二十五里，至画山，月犹未起，而山色空濛，若隐若现。
又南五里，为兴平。
群峰至是东开一隙，数家缀江左，真山水中窟色也。
月亦从东隙中出，舟乃泊而候曙，以有客欲早起赴恭城耳。由此东行，有陆路通恭城。
二十二日，鸡鸣，恭城客登陆去，即棹舟南行。
晓月漾波，奇峰环棹，觉夜来幽奇之景，又翻出一段空明色相矣。
南三里，为螺蛳岩。
盖兴平水口也。
又七里，东南出水绿村，天犹未晓，乃掩篷就寐。
二十里，古祚驿。
又南十里，则龙头山铮铮露骨，县之四围，攒作碧莲玉笋世界矣。
阳朔县北自龙头山，南抵鉴山，二峰巍峙，当漓江上下流，中有掌平之地，乃东面濒江，以岸为城，而南北属于两山，西面叠垣为雉，而南北之属亦如之。
西城之外，最近者为来仙洞山，而石人、牛洞、龙洞诸山森绕焉，通省大路从之，盖陆从西而水从东也。
其东南门鉴山之下，则南趋平乐，水陆之路，俱统于此。
正南门路亦西北转通省道。
直南则为南斗山延寿殿，今从其旁建文昌阁焉，无径他达。
正北即阳溯山，层峰屏峙，东接龙头。
东西城俱属于南隅，北则以山为障，竟无城，亦无门焉。
而东北一门在北极宫下，仅东通江水，北抵仪安祠与读书岩而已，然俱草塞，无人行也。
惟东临漓江，开三门以取水。
从东南门外渡江而东，濒江之聚有白沙湾、佛力司诸处，颇有人烟云。
上午抵城，入正东门，即文庙前，从其西入县治，荒寂甚。
县南半里，有桥曰 市桥双月 ，八景之一也。
桥之东，飞流注壑。
是为龙潭，入而不溢。
桥之南有峰巍然独耸，询之土人，名曰易山，盖即南借以为城者。
其东麓为鉴山寺，亦八景之一。 鉴寺钟声。 寺南倚山临江，通道置门，是为东南门。
山之西麓，为正南门。
其南崖之侧，间有罅如合掌，即土人所号为雌山者也。
从东南门外小磴，可至罅傍。
余初登北麓，即觅道上跻，盖其山南东二面即就崖为城，惟北面在城，有微路级，久为莽棘所蔽。
乃攀条扪隙，久之，直造峭壁之下，莽径遂绝。
复从其旁蹑巉石，缘飞磴，盘旋半空，终不能达。
乃下。已过午矣。
时顾仆守囊于舟，期候于东南门外渡埠旁。
于是南经鉴山寺，出东南门，觅舟不得，得便粥就餐于市。
询知渡江而东十里，有状元山，出西门二里，有龙洞岩，为此中名胜，此外更无古迹新奇著人耳目者矣。
市桥双月，鉴寺钟声，龙洞仙泉，白沙渔火，碧莲波影，东岭朝霞，状元骑马，马山岚气。
复由二门觅舟，至文庙门，终不得舟。
于是仍出东南门，渡江而东，一里至白沙湾，则舟人之家在焉。
而舟泊其南，乃入舟解衣避暑，濯足沽醪，竟不复搜奇而就宿焉。
白沙湾在城东南二里，民居颇盛，有河泊所在焉。
其南有三峰并列，江流南抵其下，曲而东北行，抱此一湾，沙土俱白，故以白沙名。
