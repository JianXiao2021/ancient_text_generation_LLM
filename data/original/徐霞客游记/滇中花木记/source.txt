滇中花木皆奇，而山茶、山鹃杜鹃为最。
山茶花大逾碗，攒合成球，有分心、卷边、软枝者为第一。
省城推重者，城外太华寺。
城中张石夫所居朵红楼楼前，一株挺立三丈余，一株盘垂几及半亩。
垂者丛枝密干，下覆及地，所谓柔枝也；又为分心大红，遂为滇城冠。
山鹃一花具五色，花大如山茶，闻一路迤西，莫盛于大理、永昌境。
花红，形与吾地同，但家食时，疑色不称名，至此则花红之实，红艳果不减花也。
