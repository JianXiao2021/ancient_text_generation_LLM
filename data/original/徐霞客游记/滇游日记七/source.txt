二十四日余初欲行，偶入府治观境图，出门，左有肆，中二儒冠者，问《图》、《志》，以有版可刷对。
余辞以不能待。
已而曰： 有一刷而未钉者，在城外家中。 索钱四百，余予之过半。既又曰： 须候明晨乃得。 
余不得已，姑候之。
闻八景中有 北溪寒洞 在东门外北山之下，北溪水所从出也，因独步往探之。
遍询土人，莫有识者，遂还。
步城内后街，入儒学城隍诸庙。
下午还寓作记。
二十五日晨起，往索《志》。
其人初谓二本，既而以未钉者来，止得上册，而仍少其半。
余略观之，知其不全，考所谓阿交合溪之下流，所载亦正与《一统志》同，惟新增所谓凤梧山、双龙潭之类而已。
乃畀还之，索其原价。遂饭而行。
出西门，即上西山，峻甚。
五里，逶迤蹑其顶，则犹非大龙之脊也。
其脊尚隔一坞，西南自果马山环界而北，乃东度而为月狐，从其北度之坳，又南走一支。横障于东，即此山也。
《志》称为隐毒山，谓山下有泉为隐毒泉。
盖是山之西，与老龙夹而中洼，内成海子，较南海子颇长而深；是山之东，有泉二派，一出于北，今名为北溪。一出于南，而是山实南北俱属于大脊焉。
由其西向西南下，二里抵坞中，有小坑潴污流，不甚大也。
西陟坞一里半，草房数间，倚南坡上，为黑土坡哨。
前有岐，西北由坞中行，为潘、金、魏所道；西南上坡为正道。余乃陟坡一里，复南逾其冈，冈头多眢井中陷，草莽翳之，或有闻水声潺潺者。
越冈南行二里余，乃下坡。遂与西海子遇；其水澄碧深泓，直漱东山之麓。
路既南临水湄，遂东折而循山麓行。
南向二里，见其水汪汪北转，环所逾眢井之冈，南抵海冈，东逼山麓，而西濒所聚焉。
盖惟西北二面，大脊环抱，可因泉为田，而三所屯托之，所谓潘所、金所、魏所也。
乃土官三姓。三所在海子西，与余所循山麓，隔水相望。是水一名清海子，一谓之车湖，水濒山麓，清澈可爱，然涸时中有浅处，可径而南也。
今诸山冈支瞰其间，湖水纡折回抱，不啻数十里。
《一统志》谓四围皆山者是；谓周广四里，则不止焉，想从其涸时言也。
又南一里，东逾一瞰水之冈，又陟漱水之坡，南向一里，海子南尽，遂西南逾冈而行。
冈不甚峻，而横界于东西两界之间，皆广坡漫衍。
由其上南行四里，稍南下，忽闻水声，已有细流自冈西峡坠沟而南矣。
有数家在西山下，曰花箐哨。
始知其冈自西界老脊度脉，而东峙为东界，北走而连属于凤梧之西坳，是为隐毒山，中环大洼，而清海子潴焉；南走绵耸于河口之北崖，是为尧林山，前挟交溪，而果马水入焉。
不陟此冈，不知此脉乃由此也。
于是随水南行，皆两界中之坂陇，或涉西委之水，或逾西垂之坡，升降俱不甚高深，而土衍不能受水，皆不成畦。
然东山逶迤而不峻，西山崇列而最雄，路稍近东山，而水悉溯西山而南焉，则花箐诸流之下泄于果马溪者，又杨林之源矣。
南行二十五里，始有聚落，曰羊街子，其西界山至是始开峡，重峦两叠，凑列中有悬箐焉。
由此而入。是为果渡木朗，乃寻甸走武定之间道。
盖西界大山，北向一支，自西南横列东北，起嶂最高，如重盖上拥；南向一支，亦自西南横列东北，排峦稍杀，如外幔斜骞，虽北高南下，而其脉实自南而北叠，而中悬一箐为丛薄，为中通之隙焉，是曰果马山；而南北之水由此分矣。
羊街子居庐颇聚。
又有牛街子，在果马溪西大山下，与羊街子皆夹水之市，皆木密所分屯于此者。
盖花箐而南，至此始傍水为塍耳。
时方下午，问前途宿所，必狗街子，去此尚三十里。
恐行不能及，途人皆劝止，遂停憩逆旅，草记数则。
薄暮，雨意忽动，中夜闻潺潺声。
二十六日晨起，饭后，雨势不止，北风酿寒殊甚。
待久之，不得已而行。
但平坡漫陇，界东西两界中，路从中而南，云气充寒，两山漫不可见，而寒风从后拥雨而来，伞不能支，寒砭风刺，两臂僵冻，痛不可忍。
十里，稍南下，有流自东注于西，始得夹路田畦，盖羊街虽有田畦，以溪傍西山，田与路犹东西各别耳。
渡溪南，复上坡，二里，有聚落颇盛，在路右，曰间易屯。
又北一里半，南冈东自尧林山直界而西，西抵果马南山下，与果马夹溪相对，中止留一隙，纵果马溪南去；溪岸之东山，阻溪不能前，遂北转溯流作环臂状。
又有村落倚所环臂中，东与行路相向，询之土人，曰果马村。
从此遂上南冈，平行冈岭二里，是为寻甸、云南之界。
盖其岭虽不甚崇，自南界横亘直凑西峰，约十余里，横若门阈，平若堵墙，北属寻甸，南属嵩明，由此脊分焉。
稍南，路左峰顶有庵二重，在松影中，时雨急风寒，急趋就之。
前门南向，闭莫可入。
从东侧门入，一老僧从东庑下煨摚褪獠晃瘛＠穹鸪觯ブ粻ｇ下僧，号德闻。出留就火。
薪不能燃，遍觅枯槎焙之，就炙湿衣，体始复苏；煨栗瀹茶，肠始回温。
余更以所携饭乘沸茶食之，已午过矣。
零雨渐收，遂向南坡降。
三里，抵坡下，即杨林海子之西坞也。
其处遥山大开，西界即嵩明后诸老龙之脊，东界即罗峰公馆后分支，为翠峰祖脊，相对夹成大壑，海子中汇焉；其南杨林所城当锁钥，其北尧林山扼河口。
海东为大道所经，海西为嵩明所履，但其处竹树渐密，反不遑远眺。
大道东南去，乃狗街子道；岐路直南去，为入州道。
余时闻有南京僧，在狗街子州城大道之中，地名大一半村者，欲往参之，然后入州。
乃从岐道下竹坑间行，一里，有大溪自西北环而东注，即果马溪之循西山出峡，至是放而东转者。
横木梁跨石洑上，洑凡三砥，木三跨而达涯之西，其水盖与新桥石幢河相伯仲者也。
既度，即平畴遥达，村落环错，西南直行，六里而抵州。
由塍中东南向，遵小径行二里，过小一半村。
其徒初与余言，后遂忘之。南京僧号金山。余遂出从大道，西南入州。
二里，又有溪自西而东向注，其水小于果马之半而颇急，石卷桥跨之。
越而西南行，泞陷殊甚。
自翠峰小路来，虽久雨之后，而免陷淖之苦，以山径行人少也。
一入大路，遂举步甚艰，所称 蜀道 ，不在重崖而在康庄如此。
又三里直抵西山下，转而西南，又一里而入嵩明之北门，稍转东而南停于州前旅舍。
问南京僧，忘其寺名，无从觅也。
二十七日密云重布，虽不雨不雾，而街湿犹不可行。
余抱膝不下楼，作书与署印州同张，拒不收；又以一刺投州目管，虽收而不即答。
初是州使君为吾郡钮国藩，武进乡荐。余初入滇，已迁饶州别驾，至是东其辕及月矣。
二倅皆南都人，余故以书为庚癸呼，乃张之扦戾牴ｌì牾而乖张乃尔，始悔弹铗操竽之拙也。
是日买得一野凫，烹以为供。
二十八日晨起，浓云犹郁勃，惟东方已开。
余令肆妇具炊，顾仆候管倅回书。
余乃由州署西，践湿径，北抵城隍庙，其东为察院。
其中北向登山数级，右为文庙，左为明伦堂、尊经阁。
登阁，天色大霁，四山尽出，始全见海子之水当其前。
是海子与杨林共之，即《统志》所云嘉利泽也，以果马巨龙江及白马庙溪之水为源，而东北出河口，为北盘江之源者也。
由中路再上，抵文庙后夹衢西入，与文庙前后并峙者，是为宗镜寺。
寺建于唐天祐中。寺古而宏寂，踞蛇山之巅，今谓之黄龙山。
山小而石骨棱棱，乃弥雄山东下之脉，起而中峙如锥，州城环之，为州治之后山者也。
昔多小黄蛇，故今以黄嵩明旧名嵩盟。
《一统志》言，州治南有盟蛮台故址，昔汉人与乌、白蛮会盟之处，而今改为嵩明焉。
州城亦因山斜绕，门俱不正，其向与寻甸相似。
嵩明正北由大山峡口入，竟日而通普岸、严章，为寻甸西境；正南隔嘉利泽，与罗峰公馆对，为杨林北境；正东为尧林山，踞河口之北，为下流之砥柱；正西逾岭，为旧邵甸县。
其北之梁王山，为老龙分支之处，领挈众山，为本州西境，与寻甸、富民、昆明分界者也。
嵩明中环海子，田泽沃美。
其西之邵甸，南之杨林，皆奥壤也，昔皆为县，而今省去。
杨林当大道，今犹存所焉。
出寺下山，还饭于店，而管倅回音不至。
余遂曳杖出南门，转而西，半里抵塔下。大道东南由杨林去，余时欲由兔儿关，乃西南行。
一里，有追呼于后者，则管倅以回柬具程，命役追至，而程犹置旅寓中。
因令顾仆返取，余从间道北向法界寺待之。
法界寺者，在城西北五里，亦弥雄山东出之支，突为崇峰者也。
路当从西门出，余时截冈逾陇，下度一竹坞，二里而北上山。
蹑坡盘级而上，二里，逾一东下之脊，见北坞有山一支，自顶下垂，而殿宇重叠，直自峰顶与峰俱下。
路有中盘坳中者，有直蹑峰顶者，余乃竟蹑其顶，一里及之。
西望峰后，下有重壑，壑西北有遥巚最高，如负扆挈领，拥列回环，瞻之甚近，余初以为嵩明之冠，而不知其即梁王之东面也。
转而东，峰头有元帝殿冠其顶，门东向。
余入叩毕，问所谓南京师者，仍不得也。
先是从城中寺观觅之不得，有谓在法界者，故余复迂途至，而岂意终莫可踪迹乎。
由殿前东向下，历级甚峻。
半里得玉虚殿，亦东向，仍道宫也，两旁危箐回合，其境甚幽。
再下，出天王殿。
又下半里，有一庵当悬冈之中，深竹罨门，重泉夹谷，幽寂窈窕。
惜皆闭户，无一僧在。
又下，始为法界正殿。
先人殿后悬台之上，其殿颇整，有读书其中者，而主僧仍不在。
乃下，礼佛正殿。
甫毕，而顾仆亦从坞中上。
东庑有僧出迎，询知南京师未尝至。
而仰观日色，尚可行三十余里，遂询道于僧，更从北径为邵甸行。
盖杨林为大道，最南而迂；兔儿为中道，最捷而坦；邵甸为北道，则近依梁王，最僻而险。
余时欲观其挈领之势，遂取道焉。
由寺前西南转竹箐中，随坳而南，一里，逾东南冈，出向所来道，遂南下山。
一里抵山下，有坞自西北来，即前岭头下瞰重壑之第一层也。
由其南横度而西南，二里，过一村，村南始畦塍相属。
随塍南下，西行畦中一里余，望见北冈垂尽处，石崖骈沓，其东村庐倚冈上，为灵云山；西有神宇临壑，是为白马庙。
神宇之西有坞，自北山回环而成峡，有大溪自峡中东注而出，即前岭头遥瞰之第二层也。
其壑西南，始遥遇粱王最崇峰之下。
盖梁王东突，耸悬中霄，北分一支，东下为灵云峰，即白马所倚；再北分一支，东峙为法界寺，法界北壑虽与梁王对夹，而灵云实中界焉，故梁王东麓之溪潆注，俱从此出也。
其流与东山之巨龙江相似，东西距州城远近亦相似也。
溪无桥，涉之，即西上坡。
始余屡讯途人，言渡溪而西，必宿大大村，村之东，皆层冈绝岭，漫无村居。问： 去村若干里？ 曰： 三十。 
余仰视日色，当已不及，而土人言不妨，速行可至。
再问皆然。
遂急趋登坡，一里，有负载而来者，再问之，曰： 无及矣。
不如返宿为明晨计。 
余随之还，仍渡溪，入白马庙。
庙敝甚，不堪托宿。
乃东过骈沓石崖，从村庐之后，问宿于灵云山僧。
是庵名梵虚，僧虽不知禅诵，而接客有礼，得安寝焉。
二十九日晨起，碧天如洗。
亟饭。
仍半里渡溪，蹑西坡而上。
迤逦五里，逾冈脊，东望嘉利泽，犹在足下；西瞰粱王绝顶，反为近支所隐不可见，计其处，正当绝巚之东，此即其支冈也。
冈头多中陷之坎，枯者成眢井，潴者成天池。
稍西北，盘冈一里，复西南下。
一里，度中洼之底，复西北上，行山南岭坡间。
二里，复西南下坞中。
其坞自西北崇峰夹中来，中有流泉颇急，循坞西崖东坠，此梁王山东南之流也。
有歧路直自坞外东南来，直西北向梁王山东腋去，此杨林往普岸、严章径，余交截之而西。
半里，渡西涯急流，复西北蹑冈上，颇峻。
一里，蹑峰头，已正当梁王山之南矣。
西向平行岭头，一里，又西下半里，坞有小水，犹东南流也。
一里径坞，又西上逾岭。
半里，复下。
其岭南北俱起，崇峰夹之，水已西南行，余以为过脊矣，随之下一里，行峡中。
转而南一里，又有水自西北来，同坠壑东注而下嘉利泽。始知前所过夹峰之脊，犹梁王南走之余支也。
越水，复西北蹑峻而上，一里半，抵峰头，则当梁王山之西南矣。是峰西南与南来老脊，又夹坑东北下嘉利泽，是峰东北与梁王主峰，亦盘谷东下嘉利泽。
从脊上平行而西，一里余，出西坳。
半里，始见其脉自南山来者，从此脊之西北下，伏而再起，遂矗峙粱王焉。
粱王山者，按《志》无其名，余向自杨林西登老脊，已问而知之，云在邵甸东北，故余取道再出于此，正欲晰其分支界水之源也。
然《志》虽不名梁王，其注盘龙江则曰： 源自故邵甸县之东山、西山。 
则指此为东山矣。
其注东葛勒山，则曰： 在邵甸县西北，高三十里，为南中名山，远近诸峰，高无逾此。 则所谓三十里者，又指此为东葛勒山矣。
但土人莫谙旧名，困梁王结寨其顶，遂以梁王名之。
《志》无梁王名，未尝无东葛勒名也。
其脉自澂江府罗藏山东北至宜良，分支东北走者，为翠峰之支，正支西北走者，由杨林西岭，而北度兔儿关，又北度此而高耸梁王山，横亘于邵甸之北，其东西两角并耸，东垂下临白马溪之西，西垂下临牧养涧之东。
由西垂环而西南为分支，则文殊商山之脉所由衍也；由东垂走而东北为正支，则果马、月狐之脊所自发也。
西垂曲抱，而盘龙之源，遂浚滇海；东垂横夹，而嘉利之派，遂汇北盘：宜其与罗藏雄对南北，而共称梁王云。
过脊，渐西降，西瞰夹坞盘窝，皆丰禾芃芃，不若脊东皆重冈荒碛也。
一坡西垂夹坞中，上皆侧石斜卧。
从其上行，二里，始随坡下坠。
一里及坞，有小溪自东南坞中出，越之西行。
又半里，有村聚南山下，皆瓦房竹扉，山居中之最幽而整者，是曰大大村。
始东西开坞，梁王山西南之水，由坞北西注；余所越南坞之水，截坞而从之。
半里，越村之西，又开为南北之坞，有小水自南来，经西冈下，北合于东坞之水，同破西北峡而下坠，当西出于邵甸之北者也。
路越南来小水，遂西南上坡。
盘坡而上，约里许，越其巅。
又西下半里，西南涉溪；其溪似南流者。
一里，又西逾坡脊，平行坡上。
又一里余，始见西坞大开。
其坞自北而南，辟夹甚遥，而环峰亦甚密，坞中丰禾云丽，村落星罗，而溪流犹仅如带，若续若断焉。
于是陡降西麓，半里抵坞。
有村倚麓西而庐，是曰甸头村，即邵甸县之故址也。
是村犹偏于坞东；坞北有峰中垂，亦有聚庐其上。
其地去嵩明州四十里，重峦中间，另辟函盖。
正北则梁王正脊亘列于后，东界即老脊之北走者，西界即分支之南环者。
其西北度处，有坳颇平，是通牧漾；东北循梁王山东垂而北，是通普岸、严章；西逾岭，通富民县，东逾岭，即所从来者；惟南坞最远，北自甸头，十里至甸尾。
坞中之水，南至甸尾，折而西南去，路亦逾山而西，遂为嵩明、昆明之界焉。
潭中大鱼三四尺，泛泛其中。
潭小而鱼大，且不敢捕，以为神物也。甸头之水，自北来流于大道之西；潭中水自潭南溢，流大道之东，已而俱注于西界之麓，合而南去。
路则由东界之麓，相望而南。
坞中屡过村聚。
八里，有小水自东峡出，西入于西麓大溪，逾之。
南二里，则甸尾村横踞甸南之坡。
有岐直南十里，通兔儿关；正路则由村西向行。
一里余，直抵西界之麓，有石梁跨大溪上。
逾梁，始随西麓南行。
半里，溪水由西南盘谷而入，路西北向逾岭。
一里，登岭头。
一里，下岭西坞中，路复转西南行，大溪尚出东南峡中，不相见也。
盖其东老脊，南自宜良，经杨林西岭度而北，一经兔儿关，其西出之峰突为五龙山，则挟汇流塘之水而出松花坝者也；再北经甸尾东，其峰突为祭鬼山，则挟邵甸之水而盘江考。
于是又西越坞脊，四里，随坞西下。
一里，又有水自北峡来，有梁跨之，其势少杀于甸尾桥下水。
有村在梁之西，是为小河口，即牧漾之流，南经此而与邵甸之水合，而出汇流塘者也。
过村，又西南上岭，盘折山坡者七里，中有下洼之窞。
既而陡下峡中，有小水自西北峡来，渡之，村聚颇盛。
村之南，则邵甸之水，已与小河口之流，合而西向出峡，至此复折而南入峡中，是为汇流塘，其潆回之势可想也。
从此路由西岸随流入峡，其峡甚逼，夹翠骈崖，中通一水，路亦随之，落照西倾，窈不见影。
曲折四里，有数家倚溪北岸，是为三家村。
投宿不纳。
盖是时新闻阿迷不顺，省中戒严，故昆明各村，俱以小路不便居停为辞。
余强主一家，久之，乃为篝火炊粥，启户就榻焉。
