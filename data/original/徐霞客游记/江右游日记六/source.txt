初五日晨餐后，别丘、夏。
二里，仍出大路南。
十里，登一岭，曰杨源岭。
下岭，东则大溪自南而北，渡溪二里，曰东界山铺，去府已二十里。
于是循溪东行，五里，曰大洋，三里，曰界下。
众舟鳞次溪中，以上流有石箭滩，重舟不能上下，俱泊此以待交兑者也。
其北多益府王墓。
再上二里，即石箭滩，乱石填塞，溪流甚急。
其西为凌霄峰，亭亭独上，有佛宇焉。
自杨源来，山势回合，而凌霄独高，过此山渐开，亦渐伏矣。
又三里，溪南一山逊于凌霄，而尖峭过之，曰八仙过腿。
上有石耸起，颇异众山，以无渡不及登。
又七里为硝石铺，去府已四十里矣。
市肆其长，南、东两溪至此合流，南来者为新城之溪，东北者为杉关之水。
东溪舟抵五福尚四十里，至杉关尚陆行三十里，则江、闽分界。
南溪则六十里而舟抵新城。
新城之陆路，自硝石东渡东溪桥而南，为铁仙岩。
其处山俱纯石，如钟推釜覆，北半俱斩峭为崖，屏立平畴间。
由崖隙而上，两崖之间潴ǜ积累水成溪，崖插溪底。
凿栈以入，又一水自东注，亦纯石插底，隘不容足。
架梁南渡，又转一桥，西渡大溪，遂蹑山峡而上，则飞岩高穹东向而出，髡徒和尚法宣依岩结阁，种竹于外，亦幽亦敞。
时日已欲坠，拟假榻于中，而髡奴逐客甚急，形于声色。
遂出，仍渡峡桥，见有石级西上，遂蹑之登。
盘旋山顶，两度过脊，皆深坑断峡，回豆纵横，或水或涸，想霖雨时靡非深浸也。
时日已落崦嵫，下山二里，仍西，宿硝石东溪桥之南。
初六日早起，闻有言觉海寺之胜者。
平明，南趋二里，则南溪之左也。
寺亦古，其前即铁仙以西之第二重也。
盖硝石之南，其山皆块石堆簇，南则交互盘错，斩若截堵，峰峰皆然，以铁仙为中；而西则两突而尽于南溪之左；即觉海寺前。东则两突而至于止岩之东，再东则山转而南矣。
入觉海，见山在其前，即出而循崖以登崖之西，下瞰南溪涓涓北流，时有小舟自新城来。
既南行，崖尽，有峡东下，盖南北两崖对峙其来峡，其度脊处反在西濒溪之上。
余见其峡深沉，遂蹑山级，东向直登其巅。
其巅有东西两台。
初七日竺岫渡桥，东南三里，舒坑岭。
又三里，缅湾。
又六里，陈坊。
陈坊有溪自北南流，盖自沪溪而下东溪者也。
越桥而东上一岭，又下而复上，日铁湾岭。
共三里，下岭为钱家湾。
又随东溪二里至黄源桥。
渡溪而南一里，过黄湾岭。
南六里，长行岭。
下岭为连家湾，是为新城西北界。
连家湾出冈为周家隘，即新城入郡官道。又西十里，百顺辅。
又三里上分水岭。
先是自百顺西至周家隘，有小水西流，余以为入南溪者；及登分水，而后知犹北入东溪者也。
又五里，过沙路岭。
又五里过一桥，其水自高学坡来，五六里越桥而南，即与南大溪遇。
又二里，东为观者崖，西为仙居院，两崖束溪如门，门以内澄潭甚深。
又三里，入新城北门，出西门。
石门不甚壮，而阛闠颇盛。
出门渡石梁，则日峰山当梁瞰溪。越桥即南随溪行。
已折西南，登白石岭。
十里，过文江桥，始复与大溪遇，溪流至此已不胜舟矣。
于是多随溪，西南过竹山，山亦峭特自异，上有竹仙院。
又十里，周舍。
周舍之南，路折而东，有潭偃水，颇觉汪洋，即文江之上流也。
十五里，宿于石瓶冈，去城二十五里，去福山十五里。
