二十五日，自阳朔东南渡头发舟，溯流碧莲峰下。
由城东而北，过龙头山，自是石峰渐隐。
十里，古祚驿。
又十五里，始有四尖山在江左，其右亦起群尖夹江，是为水绿村。
又北七里，有岩在江之西岸，门甚高敞，东向临江。
由右腋深入，渐高而黑，久乃空濛，复东辟门焉。
由岩左腋上登，其上前亘为台，后结一窦，有尼栖焉。
不环堵，不覆屋，因台置垣，悬梯为道，甚觉轩爽。
窦后复深陷成峡，昏黑。
东下欲索炬深入，尼言无奇多险，固止之。
而雷声复殷殷促人，时舟已先移兴平，遂出洞。
由洞左循麓溯江，草深齐项，半里，达螺蛳峰下。
其峰数盘而上，层累若螺蛳之形，而卓耸压于群峰，乃兴平东南水口山也。
以前岩在其下，土人即指为螺蛳岩。
余觉岩在螺峰之南，双岐低峰之麓，及入岩读碑，而后知其为蛟头，非螺蛳也。
螺蛳以峰胜，蛟头以岩胜，螺蛳穹而上盘，蛟头垂而下络，不一山，亦不一名也。
绕螺蛳又二里，及舟，入半里，少舣兴平。
其地有溪自东北来，石山隙中，遥见巨岭亘列于内，即所趋恭城道也。
崖上有室三楹，下临江渚，轩栏横缀，为此中所仅见，额曰 月到风来 ，字亦飞逸，为熊氏书馆。
余闯入其中，竟不见读书人也。
下舟已暮，又北二里而泊。
后地师指画山北面隔江尖峰下水绕成坪处为吉壤，土愚人辄戕其母欲葬之。是夕峰坠，石压其穴，竟不得葬，因号其处为忤逆地。余所恨者，石坠时不并毙此逆也。
舟人泊舟画山下晨餐。
余遂登其麓，与静闻选石踞胜，上罨掩盖彩壁，下蘸绿波，直是置身图画中也。
崖壁之半，有洞北向，望之甚深，上下俱无所着足。
若缘梯缀级于石纹之间，非直空中楼阁，亦画里岩栖矣。
又北一里，上小散滩。
又北二里，上大散滩。
又北七里为锣鼓滩，滩有二石象形，在东岸。
其处江之西涯，有圆峰端丽；江之东涯，多危岩突兀。
又北八里，过拦州。舟转西北向，又三里，为冠岩。
山上突崖层出，俨若朝冠。
北面山麓，则穹洞西向临江，水自中出，外与江通。
棹舟而入，洞门甚高，而内更宏朗，壁间有临海王宗沐题诗，号敬所，嘉靖癸丑学宪。
诗不甚佳，时属而和者数十人，吉人刘天授等。
俱镌于壁。觇玩久之，棹舟出洞，溪回山转，矫首北见皎然一穴，另悬江东峰半，即近在冠岩之北。急呼舟人舣舟登岸，而令其以舟候于南田站。
余乃望东北峰而趋，一里，抵山腋。
先践蔓凌巉，既乃伏莽穿棘，半里逾岭坳。
度明穴在东，而南面之崖绝不可攀，反循崖北稍下悬级，见有叠石阻隘者，知去洞不远矣。
益北下，则洞果南透。
其山甚薄，上穹如合掌，中罅。
北下俱巨石磊落，南则峭崖悬亘，故登洞之道不由南，而由北云。
洞右复有旁门复室，外列疏楞，中悬团柱，分帏裂隙，东北弥深，似昔有居者。
而洞北复时闻笑语声，谓去人境不远，以为从北取道，可近达南田。
时轰雷催雨，亟出明洞，北隅则巨石之隙，多累块丛棘，宛转数处，北望一茅甚迩近，而绝不可通。
不得已，仍逾四坳，循前莽南下，幸雷殷而雨不至。
一里，转至西北隅，又得一洞。南北横贯。
其北峰之麓，自冠岩来，此为北峰。
北端亦透，而不甚轩豁。仍出南门，遂西北行平畴中。
禾已将秀，而槁无滴水，时风雨忽至，余甚为幸之。
共四里抵南田驿，觅舟不得，遂濒江而北，又一里，乃入舟。
舟人带雨夜行，又五里，泊于斗米、寸金二滩之间。
中夜仰视，萤阵烛山，远近交映。
以至微而成极异，合众小而现大观，余不意山之能自绘，更无物不能绘也。
二十七日，昧爽出峡口，上寸金滩，二里至卖柴埠。
西面峰崖骈立，沉香堂在焉。
又西北三里，其北麓有洞嵌江，舟转而东，不及入。
东三里，至碧岩。
其岩北向，石嘴啖江。
其上削崖高悬，洞嵌其中，虽不甚深，而一楹当门，倚云迎水，帆樯拂其下，帏幄环其上，亦凭空掣远之异胜地也。
于是北转五里，过豆豉井。
又西北五里，至大墟，市聚颇盛，登市蔬面。
又西北五里，至横山岩。其岩东向，瞰流缀室，颇与碧岩似。
又北五里，为龙门塘。
又西五里，为新江口，又夜行十里而泊。
二十八日，昧爽刺舟，亟推篷，已过崖头山。
十余里，抵水月洞北城下，令顾仆随舟往浮桥，余同静闻过文昌门外，又西抵宁远门南。过南关桥。
觅拓碑者，所拓犹无几，急促之。
遂由宁远门入，经靖藩城后门，欲入晤绀谷，询独秀游期，而后门闭，不得入。
乃循其东出东江门，命顾仆以行囊入趋赵时雨寓，而其女出痘，遂携寓对门唐葵吾处。
闻融止已欲行，而石犹未取。
饭后令静闻往觅之，至则已行，止留字云： 待八月间来取。 
殊可笑也。
二十九日，令静闻由靖藩正门入晤绀谷。
余同顾仆再出宁远门促拓碑者。
至是拓工始市纸携具为往拓计，余仍还寓。
午暑不堪他行，惟偃仰卧憩而已。
下午，静闻来述，绀谷之言甚不着意。
余初拟再至省，一登独秀，即往柳州，不意登期既缓，碑拓尚迟，甚怅怅也。
三十日，余在唐寓。
因连日炎威午烁，雨阵时沛，既倦山踄，复厌市行。
止令静闻一往水月洞观拓碑者，下午反命，明日当移拓龙隐云。
六月初一日，在唐寓。
是日暑甚，余姑憩不出。
闻绀谷以焚灵事与藩王有不惬，故欲久待。
而是时讹传衡、永为流寇所围，藩城亦愈戒严，余遂无意候独秀之登。
而拓者迁延索物，余亦不能待，惟陆务观碑二副先拓者，尾张少二字，令彼再拓，而彼复拓一付，反并去此张，及促再补，彼愈因循，遂迟吾行。初二日，令顾仆促拓工，而余同静闻再为七星、栖霞之游。
由七星观左入岩洞 争奇门 乃曹能始所书者，即登级为碧虚阁。
是阁在摘星亭之左，与七星洞前一片云同向， 一片云 三字乃巡抚都御史许如兰所书，字甚古拙。
而稍在其南，下登者先经焉。余昔游时急于七星，以为此轩阁不必烦屐齿，后屡经其下，见上有岩石倒垂，心艳之，至是先入焉。
则其额为歙人吴国仕所题。 碧虚 之名，昔在栖霞，而今此复踵之。岂彼以亭，而此以阁耶？
余啜茗其间，仰视阁为瓦掩，不见岩顶；既而转入玄武座后，以为石窟止此，而不意亦豁然透空，顶上仅高跨如梁。
若去其中轩阁，则前后通映，亦穿山月岩之类，而铺瓦叠户，令人坐其内不及知，可谓削方竹而淹断纹者矣。
阁后透明之下，复垒石为垣，高与阁齐，以断出入。
余讯其僧： 岩中何必叠瓦？ 
曰： 恐风雨斜侵，石髓下滴。 
 阁后何必堵墙？ 
曰： 恐外多山岐，内难幽栖。 
又讯： 何不移阁于岩后，前虚岩为门，以通出入；后倚阁为垣，以便居守，岂不名山面目，去室襟喉，两为得之！ 曰： 无钱粮。 
然则岩中之结构，岩后之窒塞，又枵腹画空而就者耶？
又讯： 垣外后山，从何取道？ 
曰： 须南自大岩庵。 
此庵即花桥北第一庵，庵僧自称为七星老庵，余向所入，见后有李丽弼碑者。
余颔之，遂出，仍登摘星，由一片云七星前洞。
北出后洞。洞右壁外崖之上，裂窍悬葩，云楞历乱。
七人即《壶天观铭》所题名字，在栖霞者，其岁月俱为乙未二十八日。
碧虚亭以唐郑冠卿入栖霞遇日华、月华二君赠诗，有 不因过去行方便，那得今朝会碧虚 之句，遂取以名亭，《石湖铭》中所云 名翁所命而我铭之 者也。
今亭已废，而新安吴公借以名南岩之阁，不若撤南阁以亭此，则南岩不掩其胜，而此名亦宾其实，岂不快哉！
盖此处岩洞骈峙者三：栖霞在北，而下透山之东西；七星在中，而曲透山之西北；南岩在南，而上透山之东西。
故栖霞最远而幽暗，七星内转而不彻，南岩飞架而虚明。
三窍同悬，六门各异，可谓异曲同工，其奈南岩之碧虚阁，反以人掩何！
栖霞再北，又有朝云、高峙二岩，俱西向。
此七星西面之洞也，其数共五。
下栖霞，少憩寿佛寺，乃过七星观，遂南入大岩庵。
望南岩之后，山石丛薄，若可由庵外东北而登者。
时已过午，余曰： 何不了此而后中食。 
余遂从庵门右草坪中上，静闻就荫山门，不能从焉。
既抵山坳，草中复有石级，而右崖石上镌张孝祥《登七星山诗》，张维依韵和之。
共一里，再上，得坪一区，小石峰环列而拱之，薄若绡帷，秀分萼瓣。
其北壁棘莽中，亦有记，磨崖为凿穴者戕损不可读。
盖其处西即南岩透明之窦，为僧人窒垣断之者；北即七星之顶，与余峰攒而斗列者。
昔人上登七星，此其正道，而今则无问津者矣。
觅道草中，有小径出东南坳中。
从之，共一里，东南下山，得一岩，列众神焉，而不知其名。
下山而西，则曾公岩在望矣。
忽凉飙袭人，赤日减烈，则阴气自洞中出也。
此有玄风洞，余夙求之不得，前由栖霞入，将抵曾公，先过一隘口，忽寒风拂灯，至此又阴气薄日，信乎玄风当不外此，后来为曾公所掩耳，非二洞也。
入洞，更采叶拂崖，观刘谊《曾公岩记》及陈倩等诗已，乃濯足涧水中。
久之出，仰见岩石又有一洞在峰半，与列神之岩东西并峙。
执入洞汲水者问之，曰： 此亦有洞，已不可登。 
余再问其故，其人不答去。
余亟攀崖历莽而上，则洞口亦东南向如曾公岩。
初由石峡入，得平展处，稍转而北，其外复有龛东列，分楞叠牖，外透多明，内环重幄，若堂之有室焉。
其后则穿门西入，门圆若圈，入其内，渐转渐深，而杳不可睹。
乃转而出，甫抵洞外，则一人亦攀隙历险而至，乃庆林观道士也。
见余独入，疑而踪迹跟随之，至则曰： 庆林古观，而今移门易向，遂多伤损，公必精青乌家言，乞为我指示。 
余谢不敏，且问其岩何名，道者不告，强邀入观。
甫下山，则静闻见余久不返，亦踵至焉。
时已下舂，亟辞道者。
道者送余出观前新易门，余再索其岩名，道者曰： 岩实无名。
昔有僧居此，皆以为不利于观，故去之而湮其路，公岂亦有意于此乎？
第恐非观中所宜耳。 
余始悟其踪迹之意，盖在此不在彼也。
一笑与别，已出花桥东街矣。
盖此处岩洞骈峙者亦三：曾公在中，而下透于西；列神之岩在东上，而浅不旁通；庆林后岩在西上，而幽不能悉。
然曾公与栖霞，前后虽分门，而中通实一洞。
其北下与之同列者，又有二岩，亦俱东南向。
此七星山东南面之洞也，其数亦共五焉。
若北麓省春三岩、会仙一洞，乃余昔日所游者，亦俱北向。
此七星山北面之洞也，其数亦共五焉。
既度花桥，与静闻就面肆中，以补午餐。
过浮桥返唐寓，则晚餐熟矣。
