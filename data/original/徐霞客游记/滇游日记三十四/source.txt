己卯五月初一日平明起，店主人言： 自往尖山后，参府吴公屡令把总来候，且命店中一至即入报。 
余不知其因，令姑缓之，且游于市，而主人不听。
已而吴君令把总持名帖来，言： 欲躬叩，旅肆不便，乞即枉顾为幸。 
余颔之，因出观街子。
此处五日一大街，大街在南门外来凤山麓。
是日因旱，断屠祈雨，移街子于城中。
旱即移街，诸乡村皆然。
为余谈大江自彼处分水岭发源，分绕省城而复合。
且言昔为贵州都阃，与陈学宪平人士奇同事，知黄石斋之异。下午还寓。
集鹰山宝藏徒径空来顾，抵暮别去。
初二日余止寓中。
已又观音寺天衣师令其徒来候，余以参府有前期约会，辞之。
上午赴参府招，所陈多腊味，以断屠故也。
腊味中始食竹鼯。
下午别之出。醉后过万寿寺拜法界，不在。
出西门半里，过凌云桥，又西半里，由玉泉池南堰上西山之麓，则观音寺在焉。
寺东向临玉泉池，寺南有古刹并列，即玉泉寺矣。
天衣师拜经观音寺，三年不出，一见喜甚，留余宿。
余辞以他日，啜其豆浆粥而返，已昏黑矣。
初四日参府令门役以《州志》至。
方展卷而李君来候。
时微雨，遂与之联骑，由来凤山东麓循之南，六里，抵绮罗，入叩李君家。
绮罗，《志》作矣罗，其村颇盛，西倚来凤山，南瞰水尾山，当两山夹凑间。
盖罗汉冲之水，流经大洞、长洞二小阜间，北曲而注于平坞，乃分为二流，北为饮马河而抵城东，南为绮罗水而逼南山下，又西逼来凤东南麓，乃南捣两山夹间。
是村绾结集占据其谷口，竹树扶疏，田壑纡错，亦一幽境云。
是夜宿李君家。
余初望腾越中坞，东为球瓓、矣比，西为宝峰、毗卢，南为来凤、罗生，北为干峨、飞凤。
西北则巃嵸最耸，而龙潭清海之水溢焉；东南则罗汉冲最深，而罗生、黄坡之流发焉；东北则赤土山最远，而罗武、马邑之源始焉；大盈江惟西南破龙光台、来凤西麓而去。
则是州之脉，盖西北由集鹰山分脉：南下者，为宝峰、毗卢，而尽于龙光台；东曲者，一峙为笔峰，再耸为巃嵸，遂东下而度干峨之岭，又东南而纡为永安、乱箭之哨。
郡人陈懿典进士《文星阁记》云： 嘉靖壬子，城外周凿城隍，至正南迤东，竁地丈许，有络石，工役斫截之。
其石累累如脊骨，穿地而来，乃秀峰之元龙正脉也。 
其说可与余相印证。土人不知，乃分濬罗汉冲水一枝，北流为饮马河而抵于城东。
是此脉一伤于分流，再凿于疏隍，两受其病矣。
土人之为之解者曰，脉由龙光台潜度于跌水河之下。
不知跌水河虽石骨下亘，乃大水所趋，一壑之流交注焉；饮马河本无一水两分之理，乃人工所为，欲以此掩彼不可得也。
初五日晨餐后，即从李君循南山之麓东向行。
先半里，过水应寺。
又东二里，两逾南山北下之支，有寺在南峡中北向峙，即天应寺也。
其后即罗生主峰，仰之甚峻，《志》称其条冈分布，不诬也。
又东半里，上一北下之支，随之北下。
共一里，冈东尽处，竹树深密，绿荫袭人，披映心目。
其前复起一圆阜，立平畴中，是为团山，与此冈断而复续。
冈东村庐连络。
余从竹中下，一老人迎入其庐，具腊肉火酒献。
盖是日端午，而老人与李君有故，遂入而哺之。
既午，复东向循南山行，半里，其北复起一长阜，如半月横于前，是为长洞山。
又东二里，遂入山峡，有溪中贯而出，是为罗汉冲。
溪南北皆有村夹峙峡口。
由南村溯溪而东，又二里，越溪之北，有大路倚北山下，乃东逾岭趋猛连者，从其北坞中觅温泉。
其泉不热而温，流不急而平，一大石突畦间，水汇其旁，浅不成浴。
东山下有 大洞温泉 ，为八景之一，即在其北岭峡中，与此隔一支岭，逾而北颇近，而李君急于还家，即导余从大路西出。
二里，过溪南村，出峡口，随溪西行。
一里，过一桥，从溪南又西一里，过长洞北麓。
北望大洞之阜，夹溪而峙，余欲趋之，浴其温泉。
李君谓泉在东峡中，其入尚远，遂强余还。
又西一里，过团山北麓，又西三里而还李君家。
初六日晨饭，令顾仆携卧具，为杨广哨之游。
先是李君为余言，此地东南由罗汉冲入二百里，有滃吕山，东南由罗生四十里，有马鹿塘，皆有峰峦可观。
余乃先其近者，计可从硫黄塘、半个山而转也。
东三里，从水应、天应二寺之间，南向上山。
愈上愈峻，七里，登绝顶。
北瞰即天应寺悬其坑麓，由州坞而北，惟巃嵸山与之对峙焉；西瞰则旁峡分趋，势若赘旒，皆下坠于绮罗南向之峡，有龙井出其下焉；惟东眺则本峰颉颃不相上下自掩；而南眺则浓雾弥沦，若以山脊为界，咫尺不可见。
于是南从岭上盘峡，俱行氤氲中，茫若蹈海。
半里，南下。
下二里余，山半复环一壑，其脊自东南围抱而西，中藏圆坞，有小水西去。
其内雾影稍开，而雨色渐逼，虽近睹其田塍，而不免远罹其沾湿矣。
复上南坡，蹑坡脊而南，五里，一岐随脊而西南，一歧坠坡而东向。
余漫从脊上直南，已而路渐东下而穷。
二里，有村倚东坡下，披雾就讯之，乃清水屯也。
按《志》，城南三十里为清水朗，此其地矣。
然马鹿塘之径，当从北歧分向而东，此已逾而过南。
屯人指余从坡北东下，当得大路。
从之，半里，东北涉一坑甚深，雾影中窥其东南旋壑下盘，当时不知其所出何向，后乃知其南界高峰，反西自竹家屯而东突，为陈播箕哨也。
复东北上坡半里，见有路东向下，辄随之行，不意马鹿塘正道尚在其北。
雾漫不辨，踉跄东下。
一里余，有峡自北而南，溪流贯之，有田塍嵌其底，而绝无人居。
塍中插禾已遍，亦无一人。
抵塍而路绝，塍狭如线，以杖拄畦中，东行抵溪，而溪两岸蒙翳不可渡。
复还依西坡南向，一里得小径，渡溪东上。
一里，路伏草间，复若断若续，然其上甚峻。
三里，东向登岭头，复从岭上东南再陟一岭。
半里，始见岭北有坳，自北南度，中伏再起，其东则崩崖下坠，其势甚拓，其坠甚峭，若中剖其脊并左右两帏而平坠焉。
坳北有路自崩崖北岭东行，南亦有微路，自崩崖南岭东上，而坳中独无北交之路。
余遂循崖南路上。
东一里，路为崩崖所坠，复歧而南，再陟南岭。
半里，复东行岭脊。
二里始有南来之路，循之东。
此瞰崩崖下陷，东向成坑，箐木深翳。
又东半里，再陟岭，岭乃南去，微径始东北下坡。
曲折连下三里，余以为将及北坑之底，随之出即马鹿塘矣；孰知一坡中环，路歧而东西绕之，未几遂绝，皆深茅丛棘，坑嵌其下甚深。
余始从其南，不得道，转而东，复不得道。往返踯躅，茅深棘翳，遍索不前。
久之，复从南坡下得微径，下一里余而东抵坑底。
则坑中有水潺潺，自崩崖东南流，坑两旁俱峭崖密翳，全无路影，而坑底甚平，水流乱砾间，时有平沙潆之，遂随之行。
或东或南，仰眺甚逼，而终绝路影。
三里，稍开，俯见潆沙之上，虎迹甚明，累累如初印。
随之又东南一里余，有小溪自西南来注，有路影南缘之，始舍坑而南陟坡，一里，越其上。
余意将逾坡东下，而路反从坡脊南行，余心知其误，然其路渐大，时亦渐暮，以为从大道，即不得马鹿塘，庶可得栖宿之所。
乃蹑脊西驰二里，见西峰顶有峰特倚如覆钟，大道从此分歧，一自东南坡下而上，一向西北峰顶而趋，一从西南盘壑而行。
未审所从，姑解所携饭啖之。
余计上下二径，其去人必远，不若从盘壑者中行。
于是又东南三里，遂坠坡而下，渐闻人声。
下里余，得茅二龛在峡间，投之，隘鄙不堪宿。
望南坡上有数龛，乃下陟深坑，攀峻而上，共一里而入其龛，则架竹为巢，下畜牛豕，而上托爂卧，俨然与粤西无异。
屈指自南丹去此，至今已阅十五月，乃复遇之西陲，其中数千里所不见也。
自登崩崖之脊，即望见高黎贡南亘之支屏列于东，下有深峡，而莫见龙川，意嵌其下也。
又西南二十余里，至所宿之坡，下瞰南峡甚深，即与高黎贡遥夹者，意龙江从此去。
西坞甚豁，远见重山外亘，巨壑中盘，意即南甸所托也。
时雾黑莫辨方隅，而村人不通汉语，不能分晰微奥。
即征其地名，据云为凤田总府庄，南至罗卜思庄一日余，东北至马鹿塘在二十里外，然无确据也。
夜以所携米煮粥，啜之而卧。
初七日阴雨霏霏，饭后余姑止不行。
已而村人言天且大霁，余乃谋所行。
念马鹿塘在东北，硫磺塘在西北，北山之脊，昨已逾而来，西山之脊，尚未之陟，不若舍马鹿而逾西脊，以趋硫磺塘，且其地抵州之径，以硫磺塘为正道，遂从之。
土人指余从村后西北向大山行。
余误由直北，一里余，下涉一涧，溯之北上坡，一里余，又下涉涧。
其处一涧自西峡崩崖来，一涧自北峡崇山来，涉其西来者。
又北上坡半里，路复分岐，一向北峡，一向西峡，皆盘其上坡。
余从其北峡者，二里，路渐湮消失。
已北下，则其涧亦自西来，横堑于前，虽小而颇深，藤箐蒙塞，雨雾淋漓，遂不能入。
乃复出，至岐口，转向西峡。
一里，路亦渐湮，其南崩崖下嵌，即下流之所从出，而莫能逾焉。
复出，从岐口南涉其涧，从涧南又得一岐西上，其路甚微。
一里，北逾一坡，又北一里，即崩崖西对之坡也，其上皆垦崖，而仍非通道。
蹑之行，一里，上西顶。
顶高云黑，莫知所从，计返下山，乃转南行莽棘中。
湿茅壅箐，踯躅东南向，二里，渐有径，下眺凤田所宿处，相距止二三里间。
更南半里，得大道西去，遂从之。
西循北山行一里，得耕者在坡下，问之，始知其上有小寨，名椤图，即从杨广哨入州正道矣。
乃亟西北上，蹑坡一里，有二茅当峡坪间，是为椤图寨。
由寨后更蹑峻而北，半里，登冈。
西望盘壑下开，水田漠漠，有溪流贯其中，壑西复有崇山外峙，其南又起一崇山，横接而南，交接之中，似有水中贯而去。
又北上一里半，遂凌大脊。
北下回峡中，半里，一村庐倚南坡，是为杨广哨。
从此西北下峡底一里余，有小溪自东北坠西南，其嵌甚深，乃从昨所度崩崖南岭分坠而成者。
涉之西北上，复一里余而跻其脊，余以为即从此缘脊上北大峰矣，而孰意犹中界之支也。
半里越脊，又即北下峡底。
一里余，有大溪自北南坠，皆从石崖中破壁而去，此即清水朗东溪也。
水嵌峡底甚逼，横独木渡其上。
余宁木下涉水，即西北上坡。
始循崖石，继蹑陇脊，一里余，转而东北上，一里跻峰头。
由峰头西盘半里，复随峡北行。
其峡颇平，行其中一里余，当其东西分峡处，有村庐倚其中，是为陈播箕哨。
从哨北即西北下，二里，循南山而西，一里，有村庐当坡，是为竹家寨。
由寨东向北行，寨后复起一峰，有峡横其中，路分为二：循北峰直去，为腾越、南甸大道；穿北峰南峡而西，为硫磺塘道。
余乃舍大道从横峡西行。
半里，忽坠峡西下。
其峡甚逼，而下甚峻，坠级历坎，与水争隘。
一里余，望见西峡自北而南，一溪贯其中，即矣罗村之水，挟水尾山西峡而南者。
溪西之山，岦屼南踞，是为半个山。
按《一统志》有罗苴冲，硫磺塘在焉，疑即此山。
然《州志》又两书之，岂罗苴冲即溪东所下之山耶？
又西下半里，直抵溪上，有二塘在东崖之下，乃温水之小者。
其北崖之下，有数家居焉，是为硫磺塘村，有桥架溪上。
余讯大塘之出硫磺处，土人指在南峡中，乃从桥南下流涉溪而西，随西山南行。
时风雨大至，田塍滑隘，余踯躅南行，半里得径。
又南一里，则西山南迸，有峡东注大溪，遥望峡中蒸腾之气，东西数处，郁然勃发，如浓烟卷雾，东濒大溪，西贯山峡。
先趋其近溪烟势独大者，则一池大四五亩，中洼如釜，水贮于中，止及其半，其色浑白，从下沸腾。作滚涌之状，而势更厉，沸泡大如弹丸，百枚齐跃而有声，其中高且尺余，亦异观也。
时雨势亦甚大，持伞观其上，不敢以身试也。
其东大溪，从南下，环山南而西合于大盈；西峡小溪，从热池南东注大溪。
小溪流水中亦有气勃勃，而池中之水，则止而不流，与溪无与也。
溯小溪西上半里，坡间烟势更大，见石坡平突，东北开一穴，如仰口而张其上腭，其中下绾如喉，水与气从中喷出，如有炉橐鼓风煽焰于下，水一沸跃，一停伏，作呼吸状。
跃出之势，风水交迫，喷若发机，声如吼虎，其高数尺，坠涧下流，犹热若探汤。
或跃时，风从中卷，水辄旁射，揽人于数尺外，飞沫犹烁人面也。
余欲俯窥喉中，为水所射不得近。
其龈齶之上，则硫磺环染之。
其东数步，凿池引水，上覆一小茅，中置桶养硝，想有磺之地，即有硝也。
又北上坡百步，坡间烟势复大，环崖之下，平沙一围，中有孔数百，沸水丛跃，亦如数十人鼓煽于下者。
似有人力引水，环沙四围，其水虽小而热，四旁之沙亦热，久立不能停足也。
其上烟涌处虽多，而势皆不及此三者。
有人将沙圆堆如覆釜，亦引小水四周之，虽有小气而沙不热。
以伞柄戳入，深一二尺，其中沙有磺色，而亦无热气从戳孔出，此皆人之酿磺者。
时雨势不止，见其上有路，直逾西岭，知此为半个山道，遂凌雨蹑崖。
其崖皆堆云骈瓣，崡岈嵌空，或下陷上连，或旁通侧裂，人从其上行，热气从下出，皆迸削之余骨，崩坠之剥肤也，所云 半个 之称，岂以此耶？
蹑崖半里，从其南循岭西上一里，渐随峡南转，则其峡自南岭头坠，中有水悬而为瀑，作两叠坠北下，即峡水之上流也。
又上半里，遂西逾瀑布之上。
复从峡西更西南上一里，渐转而西半里，见大道盘西崖坠处，出南坳去，小径则西上峰顶，渐转北行，盖此即半个山之顶，至此南下为坳，入城之路，当在其东北，不应西去，遂舍大道从小道。
西上半里，随峰东向北行二里余，乃西北下，得竹坞村庐。
时雨势甚大，避雨庐中，就火沸汤，瀹饭而食之。
其处即半个山村也，昔置镇彝关于路次，此为屯哨，今关废而村存云。
由其东下坡，随峡东行里余，与南来大道合。
随西山北转而行，于是水尾西溪即从此峡南下硫磺塘矣。
北行二里余，复陟东突之坡。
行坡峡中，五里稍下，又一里面绮罗村在东坡下矣。
时已薄暮，遂舍入州大道，东里余，宿李虎变家。
虎变以骑候于马鹿道中，不遇，甫返，煮竹鼯相待。
