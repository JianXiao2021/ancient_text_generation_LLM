丁丑闰四月初八日夜雨霏霏，四山叆叇，昧爽放舟。
湘江在路东紫云岩西。又南三里，双桥。
有水自西大岭注于湘。
又七里，石月铺，其西岭曰黄花大岭。
又西南五里，出山陇行平畴间。
又一里，上小岭，舍官道，深溪一十里官道至太平辅，又十里至全。右入山。
西向大山行，二里，直抵山下，又二里，宿于牛头冈蒋姓家。
夜大雨。
初九日冒雨西行五里，至砻岩普润寺。
寺有宋守赵彦晖诗碑，宋李时亮记。
岩洞前门东向后门北向，西入甚奥，中有立笋垂柱。
出岩，西三里，有小石山兀立路旁。
又西三里，张家村，南五里，冈岭高下，出平坞中西行一里，上大冲，西行半里，为福寿庵，饭于庵。
此山为郡守柳开讲道处。院为林蚆所建，与睢、岳、嵩，庐四书院共著。其南有泉一方，中有石题曰 虎踞石 。
由此蹑岭，逾而西，一里，为慈慧庵。
转北一里，为狮子岩，岩僧见性。
初十日由狮子岩南下，二里，至湘山寺。
由寺东侧入，登大殿，寄行李。
东半里，入全州西门。
东至小南门，三江合处。约舟待于兴安。
复入城，出西门至寺，登大殿，拜无量寿佛塔。
无量寿佛成果于唐咸通间，《传灯录》未载，号全真，故州以全名。
肉身自万历初段，丙戌又毁，后又毁。从塔东上长廊，西有观音阁。
下寺，由寺西溯罗江一里，上卷云阁，绝壁临江。有无量指甲印石，作细点字六个。
又西，名玉龙泉。
又西，有一石峰高竖如当关者，上大书 无量寿佛 四大字。
共五里，又西为断桥。
又西十里，度石蚬冈。
石规，《志》作石燕，南为龙隐洞，洞门西向。出洞而西，即为桫木渡桥，宿。
北入峡十里为阎家村。又五里为白竹江，饭于李念嵩家。
云开日丽，望见西北有山甚屼突，问之为钩挂山，其上又有金宝顶，甚奇异。
始问一僧，曰： 去金宝有六十里。 
复问一人，曰： 由四川岭只犬里。 时已西南向宝顶，遂还白竹桥边，溯西北江而上。
五里，进峡口，两山壁立夹溪，甚峭。
路沿溪西北崖上行，缘崖高下屈曲，十里出峡，为南峒。
有一僧同行，曰： 四川路已没，须从打狗岭上，至大竹坪而登，始有路。 遂随之行。
由溪桥度而西上岭，有瀑布在其左腋，其上峻极。
共三十里至打狗凹，已暮，宿于兴龙庵，
十二日由兴龙庵西上，始沿涯北转，钩挂山在其北，为本山隐而不见。三下三上，三度坳曲，共三里，逾土地坳，西望新宁江已在山麓。下山五里，为大竹坪。
由坪右觅导登金宝者，一人方插秧，送余二里，逾上岭，又下一里，至大鼻山。
余因寄行李于山下刘秦川家。
兄弟二人俱望八，妻寿同。
其家惟老者在，少者已出。余置行李，由村后渡溪，溯而上二里，当逾岭西登大道，误随溪直东上，二里路穷。还至中道，览岐草中，西二里，逾岭上，得南来大道，乃从之。
北二里，又登岭，又北上一里，为旧角庵基。
由基后丛木中上六七里，不得道，还宿刘家。
刘后有涧，其上一里，悬峡飞瀑，宛转而下，修竹回岩，更相掩映。
归途采笋竹中，闻声寻壑，踏月乃返。
十三日早饭于刘，倩刘孙为导，乃腰镳裹餐，仍从村后夹涧上。
一里，中道至飞瀑处，即西攀岭，路比前上更小。一里，至南来大道，三里，逾岭隘，一里，至角庵基。
复从丛竹中东北上，其观音竹更大而笋多，又采而携之。
前采置路侧者较细，不能尽肩，弃之。又上一里至绝顶。
丛密中无由四望，登树践枝，终不畅目。
已而望竹浪中出一大石如台，乃梯跻其上，则群山历历。
遂取饭，与静闻就裹巾中以丛竹枝拨而餐之。
既而导者益从林中采笋，而静闻采得竹菰数枚，玉菌一颗，黄白俱可爱，余亦采菌数枚。
从旧路下山，抵刘已昏黑，乃瀹菌煨笋而餐之。
十四日别刘而行。
随溪西下一里，得大竹坪来道。
又三里为大源，置桥其上，有亭随桥数楹，桥曰潮桥。
由桥以西为大源村。逾一岭出西堰，又西四里为陈墓源，有瀑自东山峡中涌跃而出，与东岭溪合，有桥跨其会处，余渡桥，东跻岭而上，下岭从坳中行。
又二里，逾一小岭，一里至苏家大坪，聚居甚盛，皆苏姓也。
饭于苏怀江家。下午大雨，怀江坚留，遂止其处。
十五日过山路。
十六日快乐庵。十七日宿白云庵，晤相宗师。
十八日晨餐后，别相宗，由东路下山。
一里余，则路旁峭石分列，置悬级出其间，是为天门。
门外有耸石立路右，名金刚石，上大书 白云洞天 。
从此历磴而下，危峭逾于西路。
西庵之名快乐，岂亦以路之坦耶！
又四里，过题龙庵，先是，从观音静室遥见两人入箐棘中，问云知为掘青暑者，而不辩其为何。
惟竹豚未尝，而无奈其活不能携，况此时笋过而肥，且地有观音美笋，其味未必他处所能及。东下里许，南望那叉山飞瀑悬空而坠。又东下五里，左渡小溪，深竹中有寺寂然，则苦炼庵。从庵前东南渡桥南上岭，从西岐下，见西峡中又一瀑如线，透山而下，连泄九层，虽细而甚长。
路乃转东，又一溪自西北来。
渡而随之，始觉甚微，渐下渐大，路应从溪右下，而误从溪右。
又二里，是为大坪。
渡溪而右，人一村家问之，则在莲花庵之下矣，村妪出所炊粥羹饷，余以炙笋酬之，余自大鼻山刘家炙得观音笋，即觅一山篮背负之。
于是那叉大溪，又西上岭，三里，饭于村家，其处乃大坪之极南也。又西南逾岭而上，二里，是为半山岭。
屡渡溪，逾岭而上，八里，入望江岭。
逾岭溯溪，又十里，为桐源山。
南下山二里，为韭菜园。
东过坳下山三里，又循一水，为小车江。
随江南下四里，有大溪自西来，即桐源韭菜溪，有大路亦自西来，南与小车江合而南去。
路渡小车江口桥，从水右上山一里，随江而东南，有小石山，北面平剖，纹如哥窑，而薄若片板。
江绕其南，路绕其北。
又东南二里始下，又一里下至江涯。
稍上为木皮口，乃宿。
十九日晨餐后，东南上岭。
随江左行四里，下涉跳石江。
又上岭，过车湾台盘石。共三里，出两山峡口，有坝堰水甚巨，曰上官坝。
坝外一望平畴，直南抵里山隅。
出峡，水东南入湘，路随峡右西南下。
行平畴中又一里，抵赵塘，其聚族俱赵，巨姓也。村后一石山峙立，曰西钟山，下俱青石峭削，上有平窝，土人方斥石叠路，建五谷大仙殿。
其东峭崖上有洞可深入。
时以开道伐木，反隘其路，不得攀缘而渡。
又西南一溪桥，共四里，过弃鸡岭。
又四里，出咸水，而山枣驿在焉，则官道也。
咸水之南，大山横亘，曰里山隈；咸水之北，崇岭重叠，曰三清界：此咸水南北之界也。
咸水溪自三清界发源，流为焦川，自南宅出山，至此透桥东南罗江口入湘。
渡桥西南行，长松合道，夹径蔽天，十里，板山铺。
又十里，石子铺。
从小路折而东南，五里抵界首，乃千家之市，南半属兴安，东半属全州。
至界首才下午，大雨忽至，遂止不前。
是日共行五十里。
