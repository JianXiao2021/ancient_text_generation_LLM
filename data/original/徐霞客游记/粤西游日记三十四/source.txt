十四日晨起，阴云四布，即索骑游东岩。
岩在东石峰之麓，由独山入隘，度土山一重，共三里抵其下。
有石笋一圆，傍石峰西麓，岩在石笋之上。
由南麓上跻，有两门并列，暗洞在东，明岩在西，二门俱南向。
先入明岩，中高敞平豁，后一石蕊中悬。
穿蕊而入，转门而西，又开一门，西向，亦明豁高爽，下临绝壁，其内与南门转接处，石柱或耸而为台，或垂而成龛，攒合透映，真神仙窟宅，雕镂所不能就者也。仍出南门，从其东北向，伛偻入暗洞。少下，洞遂穹然，篝火北入数丈，则玉乳倒垂骈耸，夭矫缤纷，由其腋透隙而入，少东转，垂柱益多。
平底中有堆石一方，土人号为 棺材石 ，以形似也。
更入，从此西北穿隘而下，其入甚遥，闻深处有溪成潭，下跨石为梁，上则空透影。
时误从东转，竟从别窦仍下堆石傍。
欲复入觅西北隘，而易炬已多，恐一时不继，乃从故道出。
闻此洞东通迁江，虽未必然，而透山而东，即为那良贼寨之地，未知果有从出处耳。
余所入止得三四转，度不及其十之一二，然所睹乳柱之瑰丽，无过此者，此洞既以深诡见奇，而西畔明岩复以明透表异，合之真成二美矣。
出洞，仍下山西北行，一里半抵独山。
从其北而西，又一里半，饭于后营。
杨君统营兵骑而送余，遂下山北行。
东西两山，一石一土，相持南下，有小水南流于其中，经后营而南，金鸡隘之北，乃西南坠壑而去，即琴水桥之上流也。
从此北望，直北甚遥；南望则金鸡石峰若当门之标。
后营土山头南尾北，中悬两界之中，西南走而尽于三里，遂结为土脉之尽局云。
北行八里，有土脊自西而东，横属于两界之中，则南北分水之脊也，南入于杨渡，而北遂入罗木渡焉。
逾脊北二里，为那力村，又三里为玄岸村。
二村俱在东石峰之下，昔皆民居，今为八寨贼所踞矣。
又北三里，水从直北去，路西穿土山之腋。
一里西下，则土山复东西夹而成坞。
又北十里，是为蓝涧，俱贼村矣。
贼首蓝海潮者，家西山下。
有涧从其前北流，溯之行，北一里半，有石山突于坞东，由其西麓逾小坡，即为周安界矣。
又二里，一村在东山麓，曰朝蓝。
前涧中有潭，深汇澄澈，自是而北，遂成拖碧漾翠之流，所云 蓝涧 者，岂以此耶？
由蓝涧而北抵罗木渡，南抵左营，中开天成直夹，皆土山也。其两石山：西为寨垒、都者、剥丁，东为罗洪、那良。
东西皆贼薮。朝蓝昔本周安属，今北抵周安亦俱为诸蘁ｗù逆贼，造反者所踞，并周安亦岌岌矣。由朝蓝随涧东岸又北五里，转而东逾土山，北下一里，复行坞中。
三里，出坞。
又西行一里，始见前溪从土山西畔北注，与石山西峡之涧合而东来，遂有汤汤之势。
涉溪北上，溪亦折而北，不半里，是为周安镇。
数家之聚，颓垣败址，在溪西岸，而溪东膏腴俱为贼踞，不可为镇矣。
所云镇者，是为周安，其西南为古鹏今作古蓬，其北曰苏吉今作思吉，总名三镇。
盖界于八寨之中者也。
今周安仅存，古鹏全废，惟苏吉犹故，昔有土镇官吴姓者，以青衫平民所衣服装居宾州，未袭其职。
其子甫袭而死。
后委哨官及古零司九司之一。兼摄之，而古零鞭长不及。
前年，八寨贼由此劫上林库银，为上林县官所申，当道复觅吴氏之遗孤仍袭。
其孤名承祚，才十二岁，父即前甫袭而死者。
其外祖伍姓者号娱心，乃宾州著姓，游大人以成名者。
甫自宾州同承祚到镇，见周安凋敝，以承祚随师卒业于苏吉。
而伍适返周安，见余至，辄割牲以饷。
土司以宰猪一味献客为敬。盖杨君昔曾委署此镇，见其送余，非直重新客，犹恋旧主也。
是晚复同杨、伍二君北二里游罗隐岩。
岩在镇之西北隅，乃石峰西断处。
盖大溪南经周安之前而北至此，有土垣一周，为旧宾州南丹卫遗址，乃万历八年征八寨而镇此者。
后卫移三里，州移故处，而此地遂为丘墟，今且为贼薮，可恨也。
按《一统志》，罗洪洞在上林县东北四十五里，为韦旻，则罗洪昔亦上林属，而后沦于贼者也。
由土垣北直去为苏吉、罗木渡大道，由土垣西向入石峰隘，有数家倚隘侧，为罗寨村。
村前石峰特起，岩穴颇多，但浅而不深。
其西麓为罗隐岩，岩横裂如榻。
昔有儒生过此，无托宿处，寄栖此中，题诗崖上，后人遂指为罗隐。
其题句鄙俚，而诸绕戎巡逻的军官过之，多有继题其下者，岂以其为崔浩耶？
是晚还宿周安，作谢陆君书畀杨。
十五日早雨霏霏，既饭少霁，遂别杨君，伍君骑而送余，俱随大溪西岸北行。于是东西两界俱石峰，无复土山中间矣。北六里，山峡中拓，聚落倚西峰下，是为苏吉镇。
伍君留余入头目栏，令承祚及其师出见，欲强饭；余急辞之出，乃以多人送余行。
又北三里，又有土山突两界石山中，于是升陟高下，俱随两石山之麓，而流溪渐薄迫近东界，相去差远矣。
又北十五里，则一江西自万峰石峡中破隘而出，横流东去，复破万峰入峡，则都泥江即红水河也。
有刳木小舟二以渡人，而马浮江以渡。
江阔与太平之左江、隆安之右江相似，而两岸甚峻，江嵌深崖间，渊碧深沉，盖当水涸时无复浊流渰漫上色也。
其江自曲靖东山发源，径沾益而北，普安而南，所谓北盘江是也。
土人云自利州、那地至此，第不知南盘之在阿迷、弥勒者，亦合此否？
渡江而北，饭于罗木堡今作墨，乃万历八年征八寨时所置者。
堡兵五十余家，其头目为王姓，泣而诉予，为土贼黄天台、王平原所侵，近伤其人，掳其赀，求余入府乞示。
余以其送人少，不之许。
其地已属忻城，而是堡则隶于庆远，以忻城土司也。
宾庆之分南北，以江为界。
堡北，东西两界石山复遥列，而土山则盘错于中。
北复有小江，北自山寨而来，山寨者，即永定土司也。
循东山而南入都泥。路循西畔石山北上二十里，有村倚西山之麓，曰龙头村。村后石山之西，皆瑶人地。
盖自都泥江北，罗木堡西已然矣。
龙头村之东有水，一自北来者，永定之水也；一自东来者，忻城之水也。
二水合于村前，即南流而合罗木下流者也。
又北二里为古勒村，村在平坞中。
村北三里，复逼小山西岸行，又五里，有小村倚西峰之麓，又有小水西自石峰下涌穴而出，东流而注于小江。
截流渡小水北，又东上土坡，是为高阳站。
自三里马至周安，周安马至高阳高阳换舆直送至府。
此地无虞，可行矣。
是日共行五十余里，以渡罗木难也。
十六日晨起，阴如故。
夫自龙头村来，始缚竹为舆，既而北行。
十里，东西两界石山中土山渐无，有石山突路左，小江由其东，路出其西。
又北十里，西界石山突而东出，是为横山，乃忻城、永定分界处也。
缘山嘴盘崖北转，巉石嵚崎，中独淋漓滑淖，间有行潦停隙中，崖路颇高而独若此者，以上有重崖高峙，故水沥其下耳。
然磊石与密树蒙蔽，上下俱莫可窥眺。
间从隙间俯见路石之下，石裂成潭，碧波渊澄，涵影深閟，又或仰见上有削云排空之嶂，透丛而出，或现或隐，倏高倏下，令人恍惚。
既北，两界石山犹拓而北。
又八里，有石峰一枝中悬，坞分而为二，其一通西北，其一通东北。
余循西北坞溯流入，又五里，复有峰中突，小江缘其东出，路逾其西入。
其西又有永顺司，土官名邓宗胜。
嘉靖间调二土司兵至吾乡剿倭者，所云狼兵是也。既饭，日色忽霁。
北向坞中行，始循东界石山矣。
五里，抵永定司，即所谓山寨也。
土官所居村在西界石山下，欲留余止宿，余以日才过午，不人而行。
渐闻雷声隐隐。
又北二里，西截坞而过。
坞中有石潭，或断或续，涵水于中，即小江之脉也，水大时则成溪，而涸则伏流于下耳。
于是复循西界石山而北，又五里，有峰当坞立，穿其腋而北，坞遂西向而转，于是出又成南北二界矣。
其时黑云自西北涌起，势如泼墨，亟西驰七里，雨大至，避之石壁堡今作右别之草蓬下。
石壁堡在北山之麓，堡适被火，欲止其间，无宿处。
半晌雨止，乃西二里，逾岭坳，此乃东西分水之脊也。
南北俱石山如门，逾门西出，始扩大开，中皆土阜高下。
循石峰之西麓，北向升陟土阜，其上多回环中洼，大者如塘，小者如井，而皆无水，俯瞰不见其底。
北行五里，始下土山坞中。
其水东北去，路复北透石峰之隘，此处又石峰一支自西而东。
故陆君不听余从泗城行，而送余由此，托冯与南丹导余焉。是晚宿东光栏上。
十七日天甚晴霁。
从草塘北行，其地东西两界复土出排闼。
先从东麓横过西麓，坞中有水成塘，而断续不成溪，亦犹山寨之北也。
塘之北始成溪北流，路从其西。
从西峰北行五里，有山中坞突，水由其东，路由其西。
入峡二里，东逾一隘又一里，复北行七里，又一小水横亘两山北口，若门阈然。
由其西隘出，于是东西两界山俱北尽，其外扩然，又成东西大坞矣。
西界北尽处，有石突起峰头，北龛独有红色一方内嵌，岂所谓 赤心北向 者耶？
又北竟土坂五里，乃下坠土夹中，一里抵夹底。
又从夹中行一里，得五蛩桥，有水自西而东出桥下，其势颇大，乃土山中之巨流也。
逾桥北又三里，复有石山一支自西而东，穿隘北出，其东即为南山寺，龙隐洞在焉。
有水自其东谷来，即五蛩桥东流之水，至黄冈而分为二流，一东径油罗村入龙江下流，一西北经龙隐之前，而北过庆远东门入龙江。
出隘北又皆土山矣。
又五里，抵庆远南门今宜山县。
于是开东西大夹，其南界为龙隐、九龙诸山，北界即龙江北会仙、青鸟诸山，而江流直逼北山下，江南即郡城倚之。
其城东西长而南北狭。
从城南西抵西城外，税驾于香山寺。
日才午，候饭，乃入城，复出南门，抵南山，游龙隐。
先是，余过后营，将抵蓝涧，回顾后有五人者追而至。
问之，乃欲往庆远而阻于蓝涧不敢入，闻余从此道，故随而往者。
杨君令偕行队伍中。
及杨君别去，一路相倚而行，送至香山寺乃谢去。
及余独游至此，忽见数人下山迎，即此辈也，亦非庆远人，俱借宿于此。
余藉之束炬携火，先游龙隐，出，又随游双门洞。
既出，见此洞奥而多不能卒尽，而不忍舍去。
乃令顾仆留宿香山，令一人同往取卧具，为宿此计。
余遂留此，更令两人束炬秉火，尽探双门二洞之奇。
出已暮，复入龙隐，令两人秉炬引索，悬下洞底深阱。
是夜宿龙隐。
