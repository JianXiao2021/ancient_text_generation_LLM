出省城，西南二里下舟，两岸平畴夹水。
十里田尽，萑苇长成后的芦苇满泽，舟行深绿间，不复知为滇池巨流，是为草海，草间舟道甚狭，遥望西山绕臂东出，削崖排空，则罗汉寺也，又西十五里抵高峣，乃舍舟登陆高峣者，西山中逊处也。
南北山皆环而东出，中独西逊，水亦西逼之，有数百家倚山临水，为迤西大道。
北上有傅园；园西上五里，为碧鸡关，即大道达安宁州者。
由高峣南上，为杨太史祠，祠南至华亭、太华，尽于罗汉，即碧鸡山南突为重崖者。
盖碧鸡山自西北亘东南，进耳诸峰由西南亘东北，两山相接，即西山中逊处，故大道从之，上置关，高峣实当水埠焉。
余南一里，饭太史祠。
又南过一村，乃西南上山，共三里，山半得华亭寺。
寺东向，后倚危峰，草海临其前。
由寺南侧门出，循寺南西上，南逾支陇入腋，共二里，东南升岭，岭界华亭、太华两寺中而东突者。
南逾岭，西折入腋凑间，上为危峰，下盘深谷，太华则高峙谷东，与行处平对。
然路必穷极西腋，后乃东转出。
腋中悬流两派坠石窟，幽峭险仄，不行此径不见也。
转峡，又东盘山嘴，共一里，俯瞰一寺在下壑，乃太平寺也。
又南一里，抵太华寺。
寺亦东向，殿前夹墀皆山茶，南一株尤巨异。
前廊南穿庑入阁，东向瞰海。
然此处所望犹止及草海，若潆潆浩荡观，当更在罗汉寺南也。
遂出南侧门，稍南下，循坞西入。
又东转一里半，南逾岭。
岭自西峰最高处东垂下，有大道直上，为登顶道。
截之东南下，复南转，遇石峰嶙峋南拥。
辄从其北，东向坠土坑下，共一里，又西行石丛中。
一里，复上蹑崖端，盘崖而南，见南崖上下，如峰房燕窝，累累欲堕者，皆罗汉寺南北庵也。
披石隙稍下，一里，抵北庵，已出文殊岩上，始得正道。
由此南下，为罗汉寺正殿；由此南上，为朝天桥。
桥架断崖间，上下皆嵌崖，此复崭崖中坠。
桥度而南，即为灵官殿，殿门北向临桥。
由殿东侧门下，攀崖蹑峻，愈上愈奇，而楼、供纯阳、而殿、供元帝、而阁、供玉皇、而宫名抱一，皆东向临海，嵌悬崖间。
每上数十丈，得斗大平崖，辄杙空架隙成之。
故诸殿俱不巨，而点云缀石，互为披映，至此始扩然全收水海之胜。
南崖有亭前突，北崖横倚楼，楼前高柏一株，浮空漾翠。
并楼而坐，如倚危樯上，不复知有崖石下藉也。
抱一宫南削崖上，杙木栈，穿石穴，栈悬崖树，穴透崖隙，皆极险峭。
度隙，有小楼粘石端，寝龛炊灶皆具。
北庵景至此而极。
返下朝天桥，谒罗汉正殿。
殿后崖高百仞。
崖南转折间，泉方渟崖麓，乃朝天桥迸缝而下者，曰勺冷泉。
南逾泉，即东南折，其上崖更崇列，中止潆坪一缕若腰带，下悉隤阪崩崖，直插海底，坪间梵宇仙宫，雷神庙、三佛殿、寿佛殿、关帝殿、张仙祠、真武宫次第连缀。
真武宫之上，崖愈杰竦，昔梁王避暑于此，又名避暑台，为南庵尽处，上即穴石小楼也。
更南，则庵尽而崖不尽，穹壁覆云，重崖拓而更合。
南绝壁下，有猗兰阁址。
还至正殿，东向出山门，凡八折，下二里抵山麓，有村氓数十家，但网罟。
村南即龙王堂，前临水海。
由其后南循南崖麓，村尽波连，崖势愈出，上已过猗兰旧址。
南壁愈拓削，一去五里，黄石痕挂壁下，土人名为挂榜山。
再南则崖回嘴突，巨石垒空嵌水折成璺，南复分接屏壁，雄峭不若前，而兀突离奇，又开异境。
三里，下瞰海涯，舟出没石隙中，有结茅南涯侧者，亟悬仄径下，得金线泉。
泉自西山透腹出，外分三门，大仅如盎，中崆峒，悉巨石欹侧，不可入。
水由盎门出，分注海。
海中细鱼溯流入洞，是名金线鱼。
鱼大不逾四寸，中腴脂，首尾金一缕如线，为滇池珍味。
泉北半里，有大石洞，洞门东瞰大海，即在大道下，崖倾莫可坠，必迂其南，始得逶迤入，即前所望石中小舟出没处也。
门内石质玲透，裂隙森柱，俱当明处。
南入数丈辄暗，觅炬更南，洞愈崇拓。
共一里，始转而分东西向，东上三丈止，西入窈窕莫极。
俱火炬不给，乃出。
上山返抱一宫。
问山顶黑龙池道，须北向太华中，乃南转。
然池实在山南金线泉绝顶，以此地崖崇石峻，非攀援可至耳。
余辄从危崖历隙上，壁虽峭，石缝多棱，悬跃无不如意。
壁纹琼葩瑶茎，千容万变，皆目所未收。
素习者惟牡丹，枝叶离披，布满石隙，为此地绝遘，乃结子垂垂，外绿中红，又余地所未见。
土人以高远莫知采鉴，第曰山间野药，不辨何物也。
攀跻里余，遂蹑巅，则石萼鳞鳞，若出水青莲，平散竟地。
峰端践侧锷而南，惟西南一峰最高。
行峰顶四里，凌其上，为碧鸡绝顶。
顶南石萼骈丛，南坠又起一突兀峰，高少逊之，乃南尽海口山也。
绝顶东下二里，已临金线泉之上，乃于耸崖间观黑龙池而下。
