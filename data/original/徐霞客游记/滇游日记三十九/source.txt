初十日晨起，霁色可挹。
遂由阁东竹坞，绕石崖之左，登其上。
其崖高五六丈，大四丈，一石擎空，四面壁立，而南突为岩，其下嵌入，崖顶平展如台。
冈脊从北来环其后，断而复起，其断处亦环为峡，绕崖左右，而流泉潆之。
种竹峡中，岚翠掩映，道从之登。
昔玉麓构殿三楹在顶，塑佛未竟，止有空梁落燕泥也。
已复下青莲阁，从阁侧南透崖下，其岩忽绷云罨幕，亭亭上覆，而下临复跫然无地。
转其西，岩亦如之，第引水环流其前，而断北通之隘，致下岩与上台分为两截。
余谓不若通北隘，断东路，使青莲阁中道，由前岩之下从西北转达于后峡，仍自后峡上崖台，庶几乎渐入佳境，不分两岐也。
既而太麓翁策杖携晨餐至。
餐毕，余以天色渐霁，急于为石城游。
太麓留探松坡石洞，余以归途期之。
太麓曰： 今日抵江边已晚，不必渡，可觅土官早龙江家投宿。
彼自为登山指南。
不然，其地皆彝寨，无可通语者。 
余识之，遂行。
乃西南下，至其庐侧，遂渡坞中南出之水，其西一里，上循西坡北向行。
一里，转而披其西峡，半里，逾脊西下。
一里，下至壑中，其处忽盘窝夹谷，自东北而透西南之门。
路循其南坡西行，一里，涉峡中小水，同透门出，乃西南随坡下。
三里，复盘坡西转，望见南坞中开，下始有田，有路从东南来合，即烂泥坝北来道也。
坡西南麓，有数家倚坡南向，是为某某。
仍下坡一里，从村左度小桥。
是坡左右俱有小水从北峡来，而村悬其中。
又西北开一峡，其水较大，亦东来合之，会同南去，当亦与松坡水同出罗明者。
由是望其西北而趋，一里，逾坡入之。
又渡一东北来小水，即循北坡溯涧西北行。
二里西下，渡坞中涧，复西北上涧西之山。
又随其支峡入，二里，再上盘西突之坡。
坡西有壑中盘，由壑之北崖半里，环陟其西脊，约三里，由脊西南下。
半里，平行枯峡中，一里，有枯峡自北来合，横陟之，循北岭之坡西行。
一里，其处峡分四岐：余来者自东，又一峡自北，又一峡自南，虽皆中枯，皆水所从来者；又一峡向西，则诸流所由下注之口。
路当从西峡北坡上行，余见北来峡底有路入，遂溯之。
二里，其中复环为一壑，闻水声淙淙，数家倚西坡而居，是为打郎。
入询居人，始知上江路在外峡之西，壑东北亦有路逾岭，此亦通府之道，独西北乃山之环脊，无通途也。
乃随西山之半南向出，二里，盘西山之南嘴而西，其前有路自峡底来合，则东来正道也。
于是倚北崖西行西峡之上，峡南盘壑屡开，而水仍西注；峡北西垂渐下，石骨迸出。
行二里，时上午暑甚，余择荫卧石半晌，乃西北下坡。
半里，有涧自东来，其水淙淙成流，越之，仍倚北坡西北行。
二里，饭于坡间。
又西北二里，越冈西下，其间坑堑旁午，陂陀间错，木树森罗。
二里，路岐为两，一西南，一西北。
余未知所从，从西北者。
已而后一人至，曰： 西南为猛赖渡江径道，此西北道乃曲而从猛淋者。 
余欲转，其人曰： 既来一里，不必转，即从猛淋往可也。 
乃西北随峡稍下。
二里余，有聚落倚南坡，临北壑，是为猛淋。
此乃打郎西山，南下西转，掉尾而北，环为此壑。
其壑北向颇豁，遥望有巨山在北，横亘西下，此北冲后山，夹溪西行，而尽于猛赖溪北王尚书寨岭者也。
壑中水当北下北冲西溪。
其人指余从猛淋村后西南逾岭行。
一里，陟岭头，逾而南下，遂失路。
下一里，其路自西来合，遂稍东下，度一小桥，乃转西南越坡。
二里，则坡南大涧自东而西向注，有路亦自涧北西来，其路则沿坡而上，余所由路则坠崖而下，于是合而西向。
半里，沿溪半线路行。
其崖峭石凌空，下临绝壑，其下奔流破峡，倒影无地，而路缘其间，嵌壁而行。
西南半里，稍下离崖足，回眺北崖上插，犹如层城叠障也。
又西二里余，从崖足盘西南突嘴，半里，始见上江南坞，其峡大开，中嵌为平畴，只见峡底而不见江流。
有溪自西山东南横界平畴中，直抵东山之麓，而余所循之溪，亦西南注之。
峡口波光，四围荡漾，其处不审即峡溪所汇，抑上江之曲。
余又疑东南横界之流即为上江，然其势甚小，不足以当之。
方疑而未定，逾突嘴而西，又半里，转而北，随北峡下一里，从北峡西转，始见上江北坞，虽平畴较小于南坞，而北来江流盘折其中，东峡又有溪西向入之。
其南流虽大，而江流循东山之麓，为东山亏蔽，惟当峡口仅露一斑，不若此之全体俱现也。
又西向者一里，有十余家倚南山北向而居，其前即东峡所出溪西南环之。
问上江渡何在，村人指在其西北。
问早土官何在，在其西南二里。
乃北渡其溪。
溪水颇大，而其上无桥，仅横一木，平于水面，两接而渡之，而木为水激，撼摇不定，而水时踊跃其上。
虽跣足赤着脚而涉，而足下不能自主，危甚。
于是上西坡，南向随流。行塍间，一里，稍折而西南，又一里，入早氏之庐，已暮。
始在其外室，甚陋，既乃延入中堂，主人始出揖，犹以红布缠首者。
讯余所从来，余以马氏对。
曰： 元康与我厚厚待，何不以一柬相示？ 
余出元康诗示之，其人乃去缠首，易巾服而出，再揖，遂具晚餐，而卧其中堂。
而早龙江乃居中而辖之者。十一日晨起，早龙江具饭，且言： 江外土人，质野不驯，见人辄避。
君欲游石城，其山在西北崇峡之上，路由蛮边入。
蛮边亦余所辖，当奉一檄文书，令其火头供应除道，拨寨夫引至其处，不然，一时无栖托之所也。 余谢之。
龙江复引余出庐前旷处，指点而言曰： 东北一峰特耸，西临江左者，为王尚书驻营之峰。
西北重峡之下，一冈东突江右者，是为蛮边，昔麓川叛酋思任踞为巢。
其后重岸上，是为石城，思酋恃以为险，与王尚书夹江相拒者也。
此地昔为战场，为贼窟。
今藉天子威灵，民安地静，物产丰盈，盛于他所。
他处方苦旱，而此地之雨不绝；他处甫插莳，而此中之新谷已登，他处多盗贼，而此中夜不闭户。
敢谓穷边非乐土乎！
第无高人至此，而今得之，岂非山川之幸！ 余谢不敢当。
时新谷、新花，一时并出，而晚稻香风，盈川被陇，真边境之休风，而或指以为瘴，亦此地之常耳。
既饭。龙江欲侍行，余固辞之，期返途再晤，乃以其檄往。
出门，即溯江东岸北行。
二里，时渡舟在西岸，余坐东涯树下待之，半晌东来，乃受之。
溯流稍北，又受驼骑，此自北冲西来者。
渡舟为龙江之弟龙川所管，只驼骑各畀之钱，而罄身只身不带他物之渡，无畀钱者。
时龙川居江岸，西与蛮边之路隔一东下小溪。
渡夫谓余，自蛮边回，必向溪南一晤龙川。
余许之。
乃从小溪北岸登涯，即西北行，于是涉上江之西矣。
西北三里，有溪自西峡出，北渡之。
半里，有聚落倚坡东向罗列，是为蛮边。
按《志》，十五喧无蛮边之名，想即所谓中冈也。闪太史亦有庄在焉。
觅火头不见。
其妻持檄觅一僧读之，延余坐竹栏上而具餐焉。
其僧即石城下层中台寺僧，结庵中台之上，各喧土人俱信服之，今为取木延匠，将开建大寺。
此僧甫下山，与各喧火头议开建之事，言庵中无人，劝余姑停此，候其明日归，方可由庵觅石城也。
余从之，坐栏上作纪。
下午浴于涧。
复登栏，观火头家烹小豚祭先。
令一人从外望，一人从内呼。
问： 可来？ 
曰： 来了。 
如是者数十次。
以布曳路间，度入龛而酌之饭之，劝亦如生人。
薄暮，其子以酒肉来献，乃火酒也。
十二日火头具饭，延一旧土官同餐。其人九十七岁矣，以年高，后改于早龙江者。
喧中人皆言，其人质直而不害人，为土官最久，曾不作一风波，有馈之者，千钱之外辄不受。
当道屡物色考察之，终莫得其过迹。
喧人感念之，共宰一牛，卖为赡老之资。
既饭，以一人引余往中台寺。
余欲其人竟引探石城，不必由中台。
其人言： 喧中人俱不识石城路，惟中台僧能识之；且路必由中台往，无他道也。 
余不信，复还。遍征之喧中，其言合，遂与同向中台。
由村北溯溪西向入，二里，过上蛮边，渐入峡。
又西一里余，涉一水沟，逐临南涧倚北坡而行。
又里余，则北坡稍开，有岐北去。
又西逾坡，过一水塘，北下峡中。
共二里，有溪自北峡来，架木为桥，西度之。
桥之南，又有溪自南峡西来，与桥水合进，而出于蛮边南大溪者。
既度桥西，即北向上坡。
其坡峻甚，且泞甚，陷淖不能举足，因其中林木深闷，牛畜蹂践，遂成淖土，攀陟甚难。
二里，就小径行丛木中。
三里，复与大路合，峻与泞愈甚。
又北上一里，折而西南上峡中。
庵东向，乃覆茅为之者，其前积木甚巨，一匠工斫之为殿材。
昨所晤老僧号沧海，四川人。已先至，即为余具饭。
余告以欲登石城，僧曰： 必俟明日，今已无及矣。
此路惟僧能导之，即喧中人亦不能知也。 
余始信喧人之言不谬，遂停其茅中。
此寺虽称中台，实登山第一坪也。
石城之顶，横峙于后者，为第二层。
其后又环一峡，又矗而上，即雪山大脊之东突，是为第三重。
自第一坪而上，皆危嶂深木，蒙翳悬阻，曾无人迹。
惟此老僧昔尝同一徒，持斧秉炬，探历四五日，于上二层各斫木数十株，相基卜址，欲结茅于上，以去人境太远，乃还栖下层。
今暄人归依，渐有展拓矣。
十三日僧沧海具饭，即执殳前驱。
过树，沿西崖石脚，南向披丛棘，头不戴天，足不践地，如蛇游伏莽，狨过断枝，惟随老僧，僧攀亦攀，僧挂亦挂，僧匍匐亦匍匐。
二里，过崇崖之下。
又南越一冈，又东南下涉一箐，共里余，乃南上坡，践积茅而横陟之。
其茅倒者厚尺余，竖者高丈余，亦仰不辨天，俯不辨地。
又里余，出南冈之上。
此冈下临南峡，东向垂支而下，有微径自南峡之底，西向循冈而上，于是始得路。
随之上蹑，其上甚峻，盖石城屏立，此其东南之趺，南峡又环其外，惟一线悬崖峡之间。
遂从攀跻西向上者五里，乃折而北上。
一里，西北陟坎坷之石，半里，抵石城南垂之足。
乃知此山非环转之城，其山则从其后雪山之脊，东度南折，中兜一峡，南嵌而下，至此南垂之足，乃峡中之门也。
其崖则从南折之脊，横列一屏，特耸而上，至此南垂之足，则承趺之座也。
峡则围三缺一，屏则界一为二，皆不可谓之城。
然峡之杳渺障于内，屏之突兀临于外，此南垂屏峡之交，正如黄河、华岳，凑扼潼关，不可不谓险之极也。
从南垂足，盘其东麓而北，为崖前壁，正临台庵而上。
壁间有洞，亦东向，嵌高深间，登之缥缈云端，凭临琼阁，所少者石髓无停穴耳。
盘其西麓而北，为崖后壁，正环坠峡之东。
削垒上压，渊堑下蟠，万木森空，藤藓交拥，幽峭之甚。
山上多扶留藤，所谓篓子也，此处尤巨而长，有长六丈者。
又有一树径尺，细芽如毛，密缀皮外无毫隙。当其中有木龙焉，乃一巨树也。其下体形扁，纵三尺，横尺五。
自地而上，高二尺五寸，即半摧半茂。
摧者在西北，止存下节；茂者在东南，耸于而起。
其干正圆，围如下体之半，而高不啻十余丈。
其所存下节并附之，其圆亦如耸干，得下体之半，而其中皆空，外肤之围抱而附于耸干者，其厚止寸余，中环空腹如桶，而水盈焉。
桶中之水，深二尺余，盖下将及于地，而上低于外肤之边者，一寸有五，其水不甚清，想即树之沥也。
中有蝌蚪跃跳，杓而干之则不见。
然底无旁穴，不旋踵即不及转身而水仍满，亦不见所自来，及满至肤边下寸五，辄止不溢。
若有所限之者，此又何耶？
其树一名溪母树，又名水冬瓜，言其多水也。
土人言，有心气痛者，至此饮之辄愈。
老僧前以砍木相基至，亦即此水为餐而食。
树之北，有平冈自西而东，属于石崖之峰。
即度冈之北，有洼汇水，为马鹿潭，言马鹿所栖饮者。
洼之北，则两岸对束如门，潭水所从泄也。
循冈西上半里，西大山之麓有坡一方，巨木交枕，云日披空，即老僧昔来所砍而欲卜之为基者，寄宿之茅，尚在其侧。
由此西上，可登上台，而路愈蔽，乃返由前岐东北蹑岸，半里而凌其上。
南瞰下台之龛庵，如井底寸人豆马，蠕蠕下动。
此庵遂成一画幅，其顶正如堵墙，南北虽遥而阔皆丈余，上下虽悬而址皆直立。
由其上东瞰上江如一线，而东界极北之曹涧，极南之牛角关，可一睫而尽；惟西界之南北，为本支所掩，不能尽崩戛、八湾之境也；西眺雪山大脊，可以平揖而问，第深峡中嵌，不能竟陟耳。
乃以老僧饭踞崖脊而餐之，仍由旧径下趋中台庵。
未至而雨，为密树所翳不觉也。
既至而大雨。
僧复具饭。
下午雨止，遂别僧下山，宿于蛮边火头家，以烧鱼供火酒而卧。
