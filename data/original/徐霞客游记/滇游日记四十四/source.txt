十八日从冷泉庵晨起，令顾仆同妙乐觅驼骑，期以明日行。
余亟饭，出北门，策骑为天姥游，盖以骑去，始能往返也。
北二里，由演武场后西北下，约一里，渡一沟，西北当中川行。
五里，过荷池。
又北一里，过一沟。
又西北三里，则大溪自东曲而西流，北涉之。
四里，盘西山东突之嘴，其嘴东突，而大溪上流，亦西来逼之，路盘崖而北，是为蒙化、天姥适中处。
又北二里，过西山之湾，又北二里，再盘一东突之嘴。
又过西湾三里，其东突之嘴更长。
逾其坳而北，有岐西向入峡，其峡湾环西入，内为土司左氏之世居。
天姥道由坳北截西峡之口，直度北去。
约三里，又盘其东突之嘴，于是居庐连络，始望见天姥寺在北坞之半回腋间，其山皆自西大山条分东下之回冈也。
又三里，有一圆阜当盘湾之中，如珠在盘，而路萦其前。
又北三里，循坡西北上，一里而及山门，是为天姥崖，而实无崖也。
其寺东向，殿宇在北，僧房在南。
山门内有古坊，曰 云隐寺 。
按《一统志》，巄屽图山在城西北三十五里，蒙氏龙伽独自哀牢将其子细奴逻居其上，筑巄屽图城，自立为奇王，号蒙舍诏，今上有浮屠及云隐寺。
始知天姥崖即云隐寺，而其山实名巄屽图也。
其浮屠在寺北回冈上，殿宇昔极整丽，盖土司家所为，今不免寥落矣。
时日已下午，亟饭而归。
渡大溪，抵荷池已昏黑矣。
入城，妙乐正篝灯相待，乃饭而卧。
十九日妙乐以乳线赠余。
余以俞禹锡诗扇，更作诗赠之。
驼骑至，即饭而别，妙乐送出北门。
仍二里，过演武场东。
又北循东麓一里，有岐分为二：一直北随大坞者。为大理、下关道；一东向入峡逾山者，为迷渡、洱海道。
乃从迷渡者东向上。
五里，涉西下之涧，于是上跻坡。
二里，得坪，有数家在坪北，曰阿儿村。
更蹑坡直上五里，登坡头，平行冈脊而南度之。
此脊由南峰北度而下者，其东与大山夹为坑，北下西转而入大川，其西则平坠川南，从其上俯瞰蒙城，如一瓯脱边境上守望的土屋也。
又北倚坡再东上三里，有三四家当脊而居，是为沙滩哨。
脊上有新建小庵，颇洁。
又蹑脊东上二里，盘崖北转，忽北峡骈峙，路穿其中，即北来东度而南转之脊也，是为龙庆关。
透峡，即随峡东坠，石骨嶙峋。
半里，稍平。
是脊北自定西岭南下，东挟白崖、迷渡之水，为礼社江，南由定边县东而下元江；西界蒙化甸头之水，为阳江，南由定边县西而下澜沧，乃景东、威远、镇沅阳江并未流入澜沧江，此为徐霞客引明《一统志》所致诸郡州之脉所由度者也。
又三里，有三四家在北坡，曰桃园哨。
于是曲折行峡中，随水而出，或东或北。
不二里，辄与峡俱转，而皆在水左。
如是十里，再北转，始望见峡口东达川中，峡中小室累累，各就水次，其瓦俱白，乃磨室也，以水运机，磨麦为面，甚洁白，乃知迷渡川中，饶稻更饶麦也。
又二里，度桥，由溪右出峡口，随山南转半里，乃东向截川而行。
其川甚平拓，北有崇山屏立，即白崖站也，西北有攒峰横亘而南。即定西岭南度之脊也。
两高之间，有坳在西北，即为定西岭。
逾岭而西，为下关道，从坳北转，为赵州道。
余不得假道于彼，而仅一涉礼社上流，揽迷渡风景，皆驼骑累之也。
东行平堤三里，有围墙当路，左踞川中，方整而甚遥，中无巨室，乃景东卫贮粮之所，是曰新城。
半里，其墙东尽，复行堤上三里，有碑亭在路右，乃大理倅ｃｕì副职王君署事景东，而卫人立于此者。
又东半里，有溪自北而南，架木桥于上，水与溪形俱不大，此即礼社之源，自白崖定西岭来，南注定边，下元江，合马龙，为临安河，下莲花滩者也。
时川中方苦旱，故水若衣带。
从此望之，川形如犁尖，北拓而南敛，东西两界山，亦北高而南伏，盖定边、景东大道，皆由此而南去。
又东半里，入迷渡之西门。
其墙不及新城之整，而居庐甚盛，是为旧城，有巡司居之。
其地乃赵州、洱海、云南县、蒙化分界，而景东之屯亦在焉。
买米于城。
出北门，随墙东转一里，有支峰自东南绕而北，有小浮屠在其上。
盘其嘴入东坞中，又一里，其中又成一小壑，曰海子。
有倚山北向而居者，遂投之宿。
二十日平明，饭而行。
又东一里，入峡，其中又成一小壑。
二里，随壑北转，渐上坡。
再上再平，三里，逾岭头，遵冈北行。
又三里，有村在西坡腋间，为酒药村。
又北循坡行，其坡皆自东而西向下者，条冈缕缕，有小水界之，皆西出迷渡者。
再下再上约十里，有卖浆者庐冈头，曰饭店，有村在东山下，曰饭店村。
又北逾一冈，二里，坡西于是有山，与东坡夹而成峡，其小流南下而西注迷渡。
路乃从峡中溯之北，二里余，转而东北上，二里余，陟而逾其坳。
此乌龙坝南来大脊，至此东度两转，而峙为水目者也。
脊颇平坦，南虽屡升降坡间，而上实不多，北下则平如兜，不知其为南龙大脊。
余自二月十三从鹤庆度大脊而西，盘旋西南者半载余，乃复度此脊北返，计离乡三载，陟大脊而东西度之，不啻如织矣！
脊北平下半里，即清华洞，倚西山东向。
再入之，其内黄潦盈潴，及于洞口。
余去年腊月十九日，当雨后，洞底虽泞，而水不外盈，可以深入；兹方苦旱，而水当洞门，即外台亦不能及，其内门俱垂垂浸水中，止此穿一隙，其上亦透重光，不如内顶之崇深也。
稍转而北，其上窦即黑暗而穷，其下门俱为水没，无从入中洞也。
此洞昔以无炬不能深入，然犹践泞数十丈，披其中透顶之扃，兹以张望门而止，不知他日归途经此，得穷其蕴藏否也。
出洞，北行半里，逾岭即西向白崖大道，仍舍之而北。
二里，有池一方，在西坡下，其西南崖石嶙峋，亦龙潭也。
又北一里，过一村聚，村北路右有墙一围，为杨土县之宅。
又北一里，即洱海卫城西南隅。
从西城外行半里，过西门，余昔所投宿处也。
又随城而北半里，转东半里，抵北门外，乃觅店而饭。先是余从途中，见牧童手持一鸡葼，甚巨而鲜洁，时鸡葼已过时，盖最后者独出而大也。
余市之，至是瀹汤为饭，甚适。
洱海往鸡山道，在九鼎、梁王二山间，余昔所经者，骑夫以家在荞甸，故强余迂此。
盖洱海卫所环之坞甚大，西倚大脊崇冈，东面东山对列，东南汇为青龙海子，破峡而绕小云南驿为水口，其南即清华洞前所逾南坳。
其北即瀹王山东下之支，平伏而横接东山者，自洱海北望，以为水从此泄，而不知反为上流。
余亦欲经此验之，于是北行田塍间，西瞻九鼎道，登缘坡，在隔涧之外数里也。
六里，抵梁王山东支之南，有寺在其西腋，南向临川，曰般若寺。
路乃东向逾冈，一里余，有村庐倚西山而居，曰品甸。
由其东一里余，再北上坡，乃一堤也。
堤西北山回壑抱，东南积水为海，于时久早，半已涸矣。
从堤而东半里，一庙倚堤而北悬海中，为龙王祠。
又东半里转北，堤始尽。
复逾东突之坡，一里，复见西腋尚蟠海子支流。
平行岭脊，又北三里，则东峡下坠，遥接东山，腋中有水盈盈，则周官些海子也。
其北则平冈东度，而属于东山，此海实青龙海子之源矣。
梁王之脉，由此东度，不特南环为洱城东山，即荞甸北宾川东大山崇窿，为铁索箐、红石崖者，皆此脊绕荞甸东而磅礴之。
余夙闻洱城北有米甸、禾甸、荞甸之名，且知青海子水经小云南随川北转，经胭脂坝，合禾、米诸甸水而北入金沙，意此脊之北，荞甸水亦东北流。
至此乃知其独西北出宾川昔，始晤此脊自山南度为山而尽于小云南，北界于荞甸之东，耸宾川东山而尽于红石崖金沙江岸，脊北盘壑是为荞甸，与禾、米二甸名虽鼎列，而水则分流焉。
从岭上转西北一里，随北坞下，三里而至坞底。
直北开一坞，其北崇山横亘，即斜骞于宾川之东而雄峙者；西界大山，即梁王山北下之支；东界大山，即周官些北冈东度之脊，所转北而直接横亘崇山者。
从岭上观之，东西界仅与脊平，至此而岩岩直上，其所下深也。
坞中村庐累落，即所谓荞甸。
度西南峡所出涧，稍北上坡，又一里而止于骑夫家。
下午热甚，竟宿不行。
二十一日平明，饭而行，骑夫命其子担而随。
才出门，子以担重复返，再候其父饭，仍以骑行，则上午矣。
北向随西山之麓，五里，有一村在川之东，为海子。
村当川洼处，而实非海也，第东山有峡向之耳。
渐转西北，五里，西山下复过一村。
又四里，有数十家倚西山而庐，其前环堤积水，曰冯翊村，其北即崇山横障之麓。
川中水始沿东山北流，至是西转，漱北山而西，西山又北突而扼之，与北麓对峙为门，水由其中西向破峡去，路由其南西向逾坳入，遂与水不复见，盖北突之嘴，夹水不可行，故从其南披隙以逾之也。
由冯翊村北一里，至此坳麓，乃西向盘崖历壑。
山雨忽来，倾盆倒峡，浃地交流。
二里，转西南盘崖上，又一里，转西北，遂蹑石坡，里余，升冈头。
有岐西向逾坳者，宾居道也；北向陟冈者，宾川道也，乃北上半里，遂登岭头。
于是西瞰大川，正与宾居海东之山，隔川遥对，而川之南北，尚为近山所掩，不能全睹，然峰北荞甸之水，已透峡西出，盘折而北矣。
乃西北下山。
一里余，骑夫指北峰夹冈间，为铁城旧址，昔土酋之据以为险者。
盖梁王山北尽之支，北则荞甸水界为深堑，南则从峰顶又坠一坑环之，此冈悬其中，西向特立，亦如佛光寨恃险一女关之意也，非邹中丞应龙芟除诸巢，安得此宁宇乎！
又下里余，渡坠坑之水，乃循东山北行。
又三里，抵荞甸水所出口。
其水分衍漫流，而北随之，或行水中，或趋碛ｑì水边浅石滩上，或涉水左，或涉水右，茫无正路。
四里，乃上东麓，始有路北向。
循麓行六里，望路西有巩桥当川之中，则大理由宾居来大道。
有聚落在桥西，是为周官营。
从其东直北三里，一小坊在冈上，过之，始见宾川城。
又北一里，过南薰桥，入其南门。
行城中，北过州治前，约一里，出北门饭，市肉以食。
北一里，过小冈坊，西北下坡，一里，抵川中涧。
其北有巩桥五洞，颇整，以涧水仅一衣带，故不由桥而越涧。
又西北二里余，遂抵西山东突之嘴。
盘之北，又二里，有路自西南逾岭坳来合，叫余昔从梁王山来者。
其北有村庐倚西峰下，是为红帽村，余昔来饭处也。
从村后随西山北行四里。西山开小峡，于是路分为二，遂西向入峡。
一里，涉小涧北上，一里，登冈头，过一坊，复西北行。
二里，西逾冈脊，望见南山自西屏列而东，是排沙北界之山，西自海东，东抵宾居，南与大脊乌龙坝山并夹者，土人称为北山，而观音箐在其北坞。
其西北濒洱海，为鲁摆山，则三涧门所来之脊，又东挟上、下仓之水，而北出拈花寺南桥下者也。
从冈头又西北行三里，稍下，有水自西南来，有亭桥北跨之，是为干果桥。
北有数家倚冈，余昔之所宿，而今亦宿之。
干果北有一尖峰，东向而突，亭亭凌上，盖西南自鲁摆海东之脊，分支东北上，为上、下仓、观音箐分界，下为炼洞、干果二溪中垂，亦鸡山东第一水口山也。
二十二日平明，饭而行。
西北三里余，涉一小溪，又上里许，抵尖峰下。
循其东崖而北，一里，随崖西转，遂出峰北。
于是北坞自西而东，即鸡山之水，自炼洞而东下牛井街，合宾川而北者也。
路随南崖西向下，二里，有村在路旁，上有坊，曰 金牛溢井 ，土人指溪北村旁，有石穴为金牛溢处，而街则在其外。
又西盘峡陟坡，二里，下渡一小水，复西北上。
再下再上，五里，登一冈头，皆自南而北突者。
鸡山中谿公有三遗迹：东为此庄，西桃花箐下有中谿书院，大顶之侧礼佛台有中谿读书处。
又北上冈一里，茅舍累累布冈头，是为炼洞街子。
又北半里，过 炼法龙潭 坊。
又北里余，稍下，过一桥，有数家倚西山坞中，前有水一塘，其上有井，一小亭覆之，即龙潭也，不知炼法者为谁矣。
村北有巨树一株，根曲而出土上五六尺，中空，巩而复倒入地中，其下可通人行。
于是又西北二里，逾一坡，又西北一里余，过茶庵。
又西北下涉一坑，一里，涉坑复上，乃循北山之环腋而西上。
一里余，瞰其南壑，中环如规，而底甚平。
又西上一里，遂分两岐，北向逾岭为鸡山道。
乃北上行岭头二里，复西折而下。
下二里余，有峡自西南来，其底水破峡东北出，即下仓海子水所由注牛井者，有亭桥跨之，是鸡山东第二水口山也。
渡桥西，复北上坡。
折而南，盘西峡而北一里余，循峡西北上，又里余，有哨当岭头，从此平行直南，乃下仓道。
逾岭北下一里，则拈花寺东向倚西山，居环壑中，乃入而饭。
既饭，雨至，为少憩。
遂从寺左转而西上，一里余，逾一北突之岭，有坊曰 佛台仰止 ，始全见鸡山面目。
顶耸西北，尾掉东南，高悬天际，令人神往。
逾脊西下，即转而北，一里，下涉北坠之峡。
又半里，西逾一北突之坳。
坳南岐有坊倚坡，此白石崖东麓坊也，余昔来未及见，故从其西麓之坊，折而东上。
过坳复西向，循大路趋里余，过白石崖西坊。
又西里余，有岐稍下，则鸡山前峡之溪，东向而入牛井街，合宾川溪北向桑园而下金沙矣。
溪有小亭桥跨其上，过桥北，骑夫东转北上而向沙址，余西向溯溪，欲寻所谓河子孔者。
时水涨，浊流奔涌，以为不复可物色。
遇一妪，问之，指在西南崖下，而沿溪路绝，水派横流，荆棘交翳。
或涉流，或践莽，西二里，忽见一亭桥跨溪上，其大倍于下流沙址者，有路自北来，越桥南，即循南山东向，出白石崖前，乃登山官道。
始知沙址小桥乃捷径，而此桥即洗心桥也，河子孔即在桥南石崖下。
其石横卧二三丈，水由其下北向溢出，穴横长如其石，而高不及三尺，水之从中溢者甚清，而溪中之自桥西来者，浑浊如浆。
孔上有神祠。其南崖之上，更有静室。于是随北来大路，上 灵山一会坊 。二里，至坊下，即沙址西来路所合者。
其西南隔涧，有寺踞坡麓，为接待寺。
此古刹也，在西第一支东尽之麓，鸡山诸刹，山路未辟，先有此寺，自后来者居上，而此刹颓矣。
时余不知骑仆前后，徘徊一里，渐随溪东岸而上。
其东峰下临，即东第三支回环之岭，新构塔基于其上，中与大士阁中第二支相对成峡，而路由其下者也。
又北一里，盘坡稍上，过报恩寺。
寺为东第三支山麓之首刹，亦如接待之在西支之首。
惟中第二支，其麓为两溪交会处，夹尖无刹可托，其上即大士阁中临之而已。
从报恩西又北一里，有桥西跨涧上。
度桥，循大士阁东麓北向上半里，有岐西南盘岭者，大土阁大道也；直北临东溪西崖而入者，悉檀、龙潭道也。
问驼骑已先向龙潭，余随之。
一里，又东度桥，从涧东蹑峻上，其上趾相叠，然巨松夹陇，翠荫飞流，不复知有登陟之艰也。
又二里，转龙潭上，半里而入悉檀寺。
时四长老俱不在，惟纯白出迎。
乃税驾北楼。
回忆岁初去此，已半载余矣。
