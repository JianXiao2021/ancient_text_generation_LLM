初九日令顾仆觅米具炊。
余散步村北，遥晰细看，辨析此坞。
东北自牧养北梁王山西支分界，东界虽大脊，而山不甚高；西界虽环支，而西北有石崖山最雄峻。
又南为沙朗西山，又南为天生桥，而南属于陡坡东峡之山。
其山东西两界既夹成大坞，而南北亦环转连属。
其中水亦发源于龙潭，合南北峡而成溪，西注于富民螳螂，然不能竟达也；从坞西南入峡，捣入山洞，其洞深黑莫测，穿山西出，与陡坡之涧合。
洞上之山，间道从之，所谓 天生桥 也。
然人从其上行，不知下有洞，亦不知洞之西透，山之中空而为桥；惟沙朗人耕牧于此，故有斯名。
然亦皆谓洞不可入，有虎狼，有妖祟，劝余由村后逾山西上，不必向水洞迂折。
余不从。
既饭，乃南循坡麓行。
一里半，与溪遇，遂同入西峡。
其峡南北山壁夹而成，路由溪北沿北山之麓入，一里，仰见北崖之上，石壁盘突，其间骈列多门，而东一门高悬危瞰，势独雄豁，而磴迹甚微，棘翳崖崩，莫可著足。
乃令顾仆并行李俟于下。余独攀跃而上。
久之，跻洞东，又见一门侧进，余以为必中通大洞，遂从其侧倒悬入大洞门。
其门南向甚穹，洞内层累北上，深十余丈，而阔半之，然内无旁窦，即前外见侧迸之门，亦不中达也。
出洞，欲东上侧门；念西洞尚多，既下，欲再探西洞；望水洞更异，遂直从洞下，西趋水洞。
又半里，西峡既尽，山环于上，洞辟于下，水从东来逼南崖，捣西洞入，路从其北坠冈下。
余令肩夫守行李于冈上，与顾仆入洞。
洞门东向，高十余丈，而阔半之。
始涉水从其南崖入，水漱北崖而环之。
入五六丈，水环北崖，路环南崖，俱西转。
仰见南崖之上，层覆叠出，突为危台，结为虚楼，皆在数丈之上，氤氲阖辟，与云气同为吞吐。
从其下循之西入，北崖尚明，水漱之；南崖渐暗，路随之。
西五六丈，南崖西尽，水从北崖直捣西崖下，西崖遂下嵌成潭，水呜呜其中，作冲激声，遂循西崖北折去。
路乃涉水循东崖，北向随之。
洞转而北，高穹愈甚，延纳余朗，若昧若明。
又五六丈，水漱北崖复西转，余亦复涉西涯。
于是水再环北崖，路再环南崖，竟昏黑不可辨，但闻水声潺潺。
又五六丈，复西遇水，其水渐深，既上不可见，而下又不可测，乃出。
出复四渡水而上冈。
闻冈上有人声，则沙朗人之耕陇者。
见余入洞，与负行李人耦语相对私语待之。为余言，水之西出，即陡坡北峡；山之上度，即天生桥间道所从，如前之所标记者。
始恨不携炬，竟西从洞中出也。
其人又为余言，富民有老虎洞，在大溪之上，不可失。
余谢之。
乃西上蹑岭，一里半，登其脊，是为天生桥。
脊南石峰嶙峋，高耸而出，其脉自陟坡东，度脊而北，间道循其东陲，陡坡之涧，界其西麓；至此又跨洞北，属于沙朗后西山，水从其下穿腹西出，路从其上度脊西行。
脊西瞰，即陡坡涧水，直走而北，至此西折，脊上之路，亦盘壑西坠。
益信出水之洞，即在其下，心悬悬欲一探之。
西行山半者一里，见有岐直下峡底，遂令顾奴同负襄者由大道直前，余乃独下趋峡中。
半里，抵峡底，遂溯水东行。
一里，折而南，则后洞庞然西向，其高阔亦如前洞，水从其中踊跃而出，西与南来之涧合而北去。余溯流入洞，二丈后，仰睇洞顶，上层复裂通于门外，门之上，若桥之横于前，其上复流光内映，第高穹之极，下层石影氤氲，若浮云之上承明旭太阳光也。
洞中流，初平散而不深，随之深入数丈，忽有突石中踞，浮于水面，其内则渊然深汇，磅礴崖根，不能溯入矣。
洞顶亦有石倒骞，以高甚，反不觉其夭矫。
其门直而迥，故深入而犹朗朗，且以上层倒射之光，直彻于内也。
出洞，还顾洞门上，其左悬崖甚峭，上复辟成一门，当即内透之隙。
乃涉涧之西，遥审崖间层叠之痕，孰可著足，孰可倒攀，孰可以宛转达，孰可以腾跃上。
乃复涉涧抵崖，一依所审法试之。
半晌，遂及上层外，门更廓然高穹也。
入其内，为龛为窝，为台为榭，俱浮空内向。
内俯洞底，波涛破峡，如玉龙负舟，与洞顶之垂幄悬帔，昔仰望之而隐隐者，兹如缨络随身，幢幡覆影矣，与蹑云驾鹤，又何异乎？
坐久之，听洞底波声，忽如宏钟，忽如细响，令我神移志易。
及下，层崖悬级，一时不得腠理，攀挂甚久。
忽有男妇十余人，自陡坡来，隔涧停睇，迨余下，问何所事。
余告以游山。
两男子亦儒者，问其上何有。
余告以景不可言尽。
恐前行者渐远，不复与言，遂随水少北转而西行峡中。
一里，渐上北坡。
缘坡西行，三里，峡坞渐开。
又四里，坞愈开。
其北崖逾山南下者，即沙朗后山所来道；其南坡有聚落倚南山者，是为头村。
路至此始由坞渡溪。
溪上横木为桥，其水即陡坡并天生桥洞中所出，西流而注于螳螂川者也。
从溪南随流行一里，过头村之西。
沿流一里半，复上坡西行。
二里，再下坞中。
半里，路旁有卖浆草舍倚南坡，则顾仆与行李俱在焉。
遂入饭。
又西盘南山之嘴，一里余，为二村。
村之西有坞北出，横涉而过之。
半里，复上坡，随南山而西，上倚危崖，下逼奔湍急流。
五里，有村在溪北，是为三村。
至是南界山横突而北，北界山环三村之西，又突而南，坞口始西窒焉。
路由溪南跻北突之坡而上，一里半。抵峰头。
其峰北瞰三村溪而下，溪由三村西横啮北峰之麓，破峡西出。
峡深嵌逼束，止容水不容人，故路逾其巅而过，是为罗鬼岭，东西分富民、昆明之界焉。
过岭西下四里，连过上下罗鬼两村，则三村之流，已破峡西出。
界两村之中而西，又有一溪自北坞来，与三村溪合并西去。
路随之，行溪南二里，抵西崖下，其水稍曲而南，横木梁渡之。
有村倚北山而聚，是为阿夷冲。
又从其西一里半，逾一波。
又一里半，昏黑中得一村，亦倚北山，是为大哨。
觅宿肆不得，心甚急。
又半里，乃从西村得之，遂宿其家。
初十日鸡鸣起饭，出门犹不辨色。
西南行塍中，一里半，南过一石桥，即阿夷冲溪所出也。
溪向西北流，路度桥南去。
半里，又一水自东南峡中来，较小于阿夷冲溪，即《志》所云洞溪之流也。
二流各西入螳螂川。
度木桥一里余，得大溪汤汤大水奔流，即螳螂川也；自南峡中出，东北直抵大哨西，乃转北去而入金沙江。
有巨石梁跨川上，其下分五巩，上有亭。
其东西两崖，各有聚落成衢，是为桥头。
过桥，西北一里，即富民县治。
由桥西溯川南行七里，为河上洞。
先是有老僧居此洞中，人以老和尚洞呼之，故沙朗村人误呼为老虎洞。
余至此，土人犹以为老和尚也。
及抵洞，见有刻为河上洞者，盖前任县君以洞临溪流，取河上公之义而易之。
甫过桥，余问得其道，而顾仆与负囊者已先向县治。
余听听任其前，独沿川岸溯流去。
一里，西南入峡。
又三里，随峡转而南，皆濒川岸行。
又二里，见路直蹑山西上，余疑之，而路甚大，姑从之。
一里，遇樵者，始知上山为胡家山道，乃土寨也，乃复下，濒川而南。
一里，其路又南上山，余觇其旁路皆翳，复随之。蹑山南上，愈上愈峻，一里，直登岭脊，而不见洞。
其脊自西峰最高处横突而东，与东峰壁夹川流，只通一线者也。
盖西岸之山，南自安宁圣泉西龙山分支传送而来，至此耸为危峰，屏压川流，又东北坠为此脊，以横扼之；东岸之山，东自牛圈哨岭分支传送而来，至此亦耸为危嶂，屏压川流，又西与此脊对而挟持之。
登此脊而见脊南山势崩坠，夹川如线，川自南来，下嵌其底，不得自由，惟有冲跃。
脊南之路，复坠渊而下，以为此下必无通衢，而坠路若此，必因洞而辟。
复经折随之下，则树影偃密，石崖亏蔽，悄非人境。
下坠一里，路直逼西南高峰下，其峰崩削如压，危影兀兀欲坠。
路转其夹坳间，石削不容趾，凿孔悬之，影倒奔湍间，犹窅ｙｏ深远然九渊比喻其水很深也。
至是余知去路甚远，已非洞之所丽，而爱其险峭，徘徊不忍去。
忽闻上有咳声，如落自九天。
已而一人下，见余愕然，问何以独踞此。
余告以寻洞，曰： 洞在隔岭之北，何以逾此？ 
余问： 此路何往？ 
曰： 沿溪蹑峭，四十里而抵罗墓。 
则此路之幽阒，更非他径所拟矣。
虽不得洞，而觇此奇峭，亦一快也。
返跻一里，复北上脊。见脊之东有洞南向，然去川甚远，余知非河上洞，而高揽南山，凭临绝壑，亦超然有云外想，遂披棘攀崖入之。
其洞虽不甚深，而上覆下平，倒插青冥苍天，呼吸日月，此为最矣。
凭憩久之，仍逾脊北下。
一里抵麓，得前所见翳路，瞰川崖而南，半里，即横脊之东垂也。
前误入南洞，在脊南绝顶，此洞在脊北穷峡。
洞门东向，与东峰夹束螳川，深嵌峡底，洞前惟当午一露日光，洞内之幽阻可知也。
洞内南半穹然内空，北半偃石外突；偃石之上，与洞顶或缀或离；其前又竖石一枝，从地内涌起，踞洞之前，若涌塔然。
此洞左之概也。
穹入之内，崆峒窈窕，顶高五六丈，多翱翔卷舒之势。
五丈之内，右转南入，又五丈而窅然西穹，阒黑莫辨矣。
此洞右之概也。
余虽未穷其奥，已觉幽奇莫过，次第滇中诸洞，当与清华、清溪二洞相为伯仲。
而惜乎远既莫闻，近复荒翳，桃花流水，不出人间，云影苔痕，自成岁月而已！
出洞，遂随川西岸遵故道七里，至桥头。
又北一里余，入富民县南门，出北门；无城堞，惟土墙环堵而已。
盖川流北向，辟为大坞，县治当西坡之下，其北有余支掉臂而东，以障下流，武定之路，则从此臂逾坳北去，川流则湾此臂而东北下焉。
时顾仆及行李不知待何所，余踉跄而前，又二里，及之坳臂之下，遂同上峡中，平逾其坳。
三里，有溪自西南山峡出，其势甚遥，乃河上洞西高峰之后，夹持而至，东注螳川者。
其流颇大，有梁南北跨之。
北上坡，又五里，饭于石关哨。
逾坳北下，日色甚丽，照耀林壑。
西有大山曰白泥塘，其山南北横耸，如屏插天。
土人言，东下极削而西颇夷，其上水池一泓，可耕可庐也。
山东之水，即由石关哨北麓而东去。
共二里，涉之，即缘东支迤逦北上。
其支从白泥东北环而南下者，其腋内水亦随之南下，合于石关北麓。
路溯之北，八里，又逾其坳。
坳不甚峻，田塍叠叠环其上，村居亦夹峙，是为二十里铺。
又四里为没官庄，又三里为者墕关。
其处坞径旁达，聚三流焉。
一出自西南峡中者，最大，即白泥塘山后之流也，有石梁跨其上，梁南居庐，即者墕关也。
越梁西北上一里，复过一村庐，又一小水自西峡来，又一水自西北峡来，二水合于村庐东北，稍东，复与石梁下西南峡水合而东北去，当亦入富民东北螳川下流者。
过村庐之西北，有平桥跨西峡所出溪上，度其北，遂西北上岭。
其岭盖中悬于西北两涧之中，乃富民、武定之界也。
盘曲而上者三里，有佛宇三楹，木坊跨道，曰 滇西锁钥 ，乃武定所建，以为入境之防者。
又西上一里余，当山之顶有堡焉，其居庐亦盛，是为小甸堡。
有歇肆在西隘门外，遂投之而宿。
十一日自小甸堡至武定府歇。
