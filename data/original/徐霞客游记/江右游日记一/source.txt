丙子十月十七日鸡鸣起饭，再鸣而行。
五里，蒋莲铺，月色皎甚。
转而南行，山势复簇，始有村居。
又五里，白石湾，晓日甫升。
又五里，白石铺。
仍转西行，又七里，草萍公馆，昔有驿，今已革革除矣。
又西三里，即南龙北度之脊也。
其脉南自江山县二十七都之小筸岭，西转江西永丰东界，迤逦至此。
南北俱圆峙一峰，而度处伏而不高，亦束而不阔。
脊西即有一涧南流，下流已入鄱阳矣。
洞西累石为门，南北俱属于山，是为东西分界。
又十里为古城铺，转而南行，渐出山矣。
又五里，为金鸡洞岭。
仍转而西，又五里，山塘铺，山遂大豁。
又十里，东津桥，石梁高跨溪上。
其水自北南流，其山高耸若负扆，然在玉山县北三十里外。
盖自草萍北度，即西峙此山，一名大岭，一名三清山。山之阴即为饶之德兴，东北即为徽之婺ù源，东即为衢之开化、常山，盖浙、直、豫章三面之水，俱于此分焉。
余昔从堨è埠山裘里，乃取道其东南谷中者也。
渡桥西五里，由玉山东门入，里许，出西门。
城中荒落殊甚，而西，城外市肆聚焉，以下水之埠在也。
东津桥之水，绕城南而西，至此胜舟。
时已下午，水涸无长舟可附，得小舟至府，遂倩之行。
二十里而暮，舟人乘月鼓棹夜行。
三十里，过沙溪。
广信西二十里有名桥濒溪，下流又有九股松，一本九分，参霄竞秀，俱不及登。
十八日早起，仍觅其舟至铅山之河口。
余初拟由广信北游灵山，且闻其地北山寺丛林甚盛，欲往一观。
因骤发脓疮，行动俱妨，以其为河口舟，遂倩之行，两过广信俱不及停也。
郡城横带溪北，雉堞不甚雄峻，而城外居市遥控，亦山城之大聚落也。
城东有灵溪，则灵山之水所泄；城西有永丰溪，则永丰之流所注。
西南下三十里，有峰圆亘，色赭崖盘，名曰仙来山。
初过其下，犹卧未起，及过二十里潭，至马鞍山之下，回望见之，已不及登矣。
自仙来至雷打石，二十里之内，石山界溪左右，俱如覆釜伏牛，或断或续，至山断沙回处，霜痕枫色，映村庐而出，石隙若经一番点缀者。
又二十里，过旁罗，南望鹅峰，峭削天际，此昔余假道分水关而趋幔亭之处，转盼已二十年矣。
人寿几何，江山如昨，能不令人有秉烛之思耶！又二十里抵铅山河口，日已下舂，因流平风逆也。
河口有水自东南分水关发源，经铅山县，至此入大溪，市肆甚众，在大溪之左，盖两溪合而始胜重舟也。
十九日晨餐后，觅贵溪舡。
甚隘，待附舟者，久而后行。
是早密云四布，时有零雨。
三十里，西至叫岩。
濒溪石崖盘突，下插深潭，澄碧如靛，上开横窦，回亘峰腰，崖上悬书 渔翁隐次 四大字，崖右即有石磴吸波指石级紧贴水面而向上延伸。
急呼舟子停舟而上。列石纵横，穿一隙而绕其后，见一径成蹊，遂溯源入壑。
其后众峰环亘，积翠交加，心知已误，更欲穷源。
壑转峰回，居人多截坞为池种鱼。
绕麓一山家，庐云巢翠，恍有幽趣。
亟投而问之，则其地已属兴安。
其前对之山圆亘而起者，曰团鸡石岭，是为铅山之西界。
团鸡之西即叫岩寺也。
叫岩前临大溪，渔隐崖突于左，又一崖对突于右。
右崖之前，一圆峰兀立溪中，正如扬子之金、焦，浔阳之小孤，而此更圆整，所称印山也。
寺后岩石中虚，两旁回突，庋以一轩，即为叫岩。
岩为寺蔽，景之佳旷，在渔隐不在此也。
叫岩西十里为弋阳界，又有山方峙溪右，若列屏而整，上有梵宇，不知其名，以棹急不及登，盖亦奇境也。
又三十里，日已下舂，西南渐霁，遥望一峰孤插天际，询之知为龟岩，在弋阳南十五里。
余心艳之，而舟已觅贵溪者，不能中止。
又十里至弋阳东关，遂以行李托静闻随舟去，余与顾仆留东关外逆旅，为明日龟岩之行。
夜半风吼雨作。
二十日早起，雨不止。
平明持盖草编雨具行，人弋阳东门。
其城南临溪上，溪至此稍逊而南，濒城乃复浚支流为濠，下流复与溪合。
雨中过县前，又西至西南门，遇一龟岩人舒姓者欲归，遂随之出城。
过濠梁，三里，渡大溪。
溪南有塔，乃弋阳之水口也。
自是俱从山冈行，陀石高下，俱成块而无纹，纤土不受也。
时雨愈甚，淋漓雨中，望龟峰杳不可睹。
忽睹路口一峰，具体而小，疑即夜来插天诱余者，询之知为羊角峤，其去龟峰尚五里也。
比至，遥望一峰中剖如门。
已而，门之南忽岐出片石如圭，即天柱峰也。
及抵其处，路忽南去。
转而东入，先过一堰，堰南汇水一池，即放生池也。
池水两浸崖足。循崖左凿石成栈，上危壁而下澄潭，潭尽，竹树扶疏，掩映一壑，两崖飞瀑交注，如玉龙乱舞，皆雨师山灵合而竞幻者也。
既入，忽见南崖最高处，一窍通明，若耳之附颅，疑为白云所凝，最近而知其为石隙。
及抵方丈，则庭中人立而起者不一，为云气氤氲，隐现不定。
时雨势弥甚，衣履沾透，贯心上人急解衣代更，爇就炙，心知众峰之奇，不能拔云驱雾矣。
是日竞日夜雨，为作《五缘诗》。
晚卧于振衣台下之静室中。
