天下无不是底父母，世间最难得者兄弟。
须贻同气之光，无伤手足之雅。
玉昆金友，羡兄弟之俱贤；伯埙仲篪，谓声气之相应。
兄弟既翕，谓之花萼相辉；兄弟联芳，谓之棠棣竞秀。
患难相顾，似鹡鸰之在原；手足分离，如雁行之折翼。
元方季方俱盛德，祖太丘称为难弟难兄；宋郊宋祁俱中元，当时人号为大宋小宋。
荀氏兄弟，得八龙之佳誉；河东伯仲，有三凤之美名。
东征破斧，周公大义灭亲；遇贼争死，赵孝以身代弟。
煮豆燃萁，谓其相害；斗粟尺布，讥其不容。
兄弟阋墙，谓兄弟之斗狠；天生羽翼，谓兄弟之相亲。
姜家大被以同眠，宋君灼艾而分痛。
田氏分财，忽瘁庭前之荆树；夷齐让国，共采首阳之蕨薇。
虽曰安宁之日，不如友生；其实凡今之人，莫如兄弟。
