何谓五伦？
君臣、父子、兄弟、夫妇、朋友。
何谓九族？
高、曾、祖、考、己身、子、孙、曾、玄。
始祖曰鼻祖，远孙曰耳孙。
父子创造，曰肯构肯堂；父子俱贤，曰是父是子。
祖称王父，父曰严君。
父母俱存，谓之椿萱并茂；子孙发达，谓之兰桂腾芳。
桥木高而仰，似父之道；梓木低而俯，如子之卑。
不痴不聋，不作阿家阿翁；得亲顺亲，方可为人为子。
盖父愆，名为干蛊；育义子，乃曰螟蛉。
生子当如孙仲谋，曹操羡孙权之语；生子须如李亚子，朱温叹存勖之词。
菽水承欢，贫士养亲之乐；义方是训，父亲教子之严。
绍箕裘，子承父业；恢先绪，子振家声。
具庆下，父母俱存；重庆下，祖父俱在。
燕翼贻谋，乃称裕后之祖；克绳祖武，是称象贤之孙。
称人有令子，曰鳞趾呈祥；称宦有贤郎，曰凤毛济美。
弑父自立，隋杨广之天性何存；杀子媚君，齐易牙之人心何在。
分甘以娱目，王羲之弄孙自乐；问安惟点颔，郭子仪厥孙最多。
和丸教子，仲郢母之贤；戏彩娱亲，老莱子之孝。
毛义捧檄，为亲之存；伯俞泣杖，因母之老。
慈母望子，倚门倚闾；游子思亲，陟岵陟屺。
爱无差等，曰兄子如邻子；分有相同，曰吾翁即若翁。
长男为主器，令子可克家。
子光前曰充闾，子过父曰跨灶。
宁馨英畏，皆是羡人之儿；国器掌珠，悉是称人之子。
可爱者子孙之多，若螽斯之蛰蛰；堪羡者后人之盛，如瓜瓞之绵绵。
