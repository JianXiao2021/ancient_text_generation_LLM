取善辅仁，皆资朋友；往来交际，迭为主宾。
尔我同心，曰金兰；朋友相资，曰丽泽。
东家曰东主，师傅曰西宾。
父所交游，尊为父执；己所共事，谓之同袍。
心志相孚为莫逆，老幼相交曰忘年。
刎颈交，相如与廉颇；总角好，孙策与周瑜。
胶漆相投，陈重之与雷义；鸡黍之约，元伯之与巨卿。
与善人交，如入芝兰之室，久而不闻其香；与恶人交，如入鲍鱼之肆，久而不闻其臭。
肝胆相照，斯为腹心之友；意气不孚，谓之口头之交。
彼此不合，谓之参商；尔我相仇，如同冰炭。
民之失德，乾糇以愆；他山之石，可以攻玉。
落月屋梁，相思颜色；暮云春树，想望丰仪。
王阳在位，贡禹弹冠以待荐；杜伯非罪，左儒宁死不徇君。
分首判袂，叙别之辞；拥彗扫门，迎迓之敬。
陆凯折梅逢驿使，聊寄江南一枝春；王维折柳赠行人，遂唱《阳关三叠》曲。
频来无忌，乃云入幕之宾；不请自来，谓之不速之客。
醴酒不设，楚王戊待士之意怠；投辖于井，汉陈遵留客之心诚。
蔡邕倒屣以迎宾，周公握发而待士。
陈蕃器重徐稚，下榻相延；孔子道遇程生，倾盖而语。
伯牙绝弦失子期，更无知音之辈；管宁割席拒华歆，调非同志之人。
分金多与，鲍叔独知管仲之贫；绨袍垂爱，须贾深怜范叔之窘。
要知主宾联以情，须尽东南之美；朋友合以义，当展切偲之诚。
