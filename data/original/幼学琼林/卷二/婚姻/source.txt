良缘由夙缔，佳偶自天成。
蹇修与柯人，皆是煤妁之号；冰人与掌判，悉是传言之人。
礼须六礼之周，好合二姓之好。
女嫁曰于归，男婚曰完娶。
婚姻论财，夷虏之道；同姓不婚，周礼则然。
女家受聘礼，谓之许缨；新妇谒祖先，谓之庙见。
文定纳采，皆为行聘之名；女嫁男婚，谓了子平之愿。
聘仪曰雁币，卜妻曰凤占。
成婚之日曰星期，传命之人曰月老。
下采即是纳币，合卺系是交杯。
执巾栉，奉箕帚，皆女家自谦之词；娴姆训，习《内则》，皆男家称女之说。
绿窗是贫女之室，红楼是富女之居。
桃夭谓婚姻之及时，摽梅谓婚期之已过。御沟题叶，于祐始得宫娥；绣幕牵丝，元振幸获美女。
汉武与景帝论妇，欲将金屋贮娇；韦固与月老论婚，始知赤绳系足。
朱陈一村而结好，秦晋两国以联姻。
蓝田种玉，雍伯之缘；宝窗选婚，林甫之女。
架鹊桥以渡河，牛女相会；射雀屏而中目，唐高得妻。
至若礼重亲迎，所以正人伦之始；《诗》首好逑，所以崇王化之原。
