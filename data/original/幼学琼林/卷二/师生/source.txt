马融设绛帐，前授生徒，后列女乐；孔子居杏坛，贤人七十，弟子三千。
称教馆曰设帐，又曰振铎；谦教馆曰糊口，又曰舌耕。
师曰西宾，师席曰函丈；学曰家塾，学俸曰束修。
桃李在公门，称人弟子之多；苜蓿长阑干，奉师饮食之薄。
冰生于水而寒于水，比学生过于先生；青出于蓝而胜于蓝，谓弟子优于师傅。
未得及门，曰宫墙外望；称得秘授，曰衣钵真传。
人称杨震为关西夫子，世称贺循为当世儒宗。
负笈千里，苏章从师之殷；立雪程门，游杨敬师之至。
弟子称师之善教，曰如坐春风之中；学业感师之造成，曰仰沾时雨之化。
