男子禀乾之刚，女子配坤之顺。
贤后称女中尧舜，烈女称女中丈夫。
曰闺秀，曰淑媛，皆称贤女；曰阃范，曰懿德，并美佳人。
妇主中馈，烹治饮食之名；女子归宁，回家省亲之谓。
何谓三从，从父从夫从子；何谓四德，妇德妇言妇工妇容。
周家母仪，太王有周姜，王季有太妊，文王有太姒；三代亡国，夏桀以妺喜，商纣以妲己，周幽以褒姒。
兰蕙质，柳絮才，皆女人之美誉；冰雪心，柏舟操，悉孀妇之清声。
女貌娇娆，谓之尤物；妇容妖媚，实可倾城。
潘妃步朵朵莲花，小蛮腰纤纤杨柳。
张丽华发光可鉴，吴绛仙秀色可餐。
丽娟气馥如兰，呵气结成香雾；太真泪红于血，滴时更结红冰。
孟光力大，石臼可擎；飞燕身轻，掌上可舞。
至若缇萦上书而救父，卢氏冒刃而卫姑，此女之孝者。
侃母截发以延宾，村媪杀鸡而谢客，此女之贤者。
韩玖英恐贼秽而自投于秽，陈仲妻恐陨德而宁陨于崖，此女之烈者。
王凝妻被牵，断臂投地；曹令女誓志，引刀割鼻，此女之节者。
曹大家续完《汉》帙，徐惠妃援笔成文，此女之才者。
戴女之练裳竹笥，孟光之荆钗裙布，此女之贫者。
柳氏秃妃之发，郭氏绝夫之嗣，此女之妒者。
贾女偷韩寿之香，齐女致袄庙之毁，此女之淫者。
东施效颦而可厌，无盐刻画以难堪，此女之丑者。
自古贞淫各异，人生妍丑不齐。
是故生菩萨、九子母、鸠盘荼，谓妇态之更变可畏；钱树子、一点红、无廉耻，谓青楼之妓女殊名。
此固不列于人群，亦可附之以博笑。
