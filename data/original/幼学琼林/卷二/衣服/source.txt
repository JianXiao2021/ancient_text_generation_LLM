冠称元服，衣曰身章。
曰弁曰冔曰冕，皆冠之号；日履日舄曰屣，悉鞋之名。
上公命服有九锡，士人初冠有三加。
簪缨缙绅，仕宦之称；章甫缝掖，儒者之服。
布衣即白丁之谓，青衿乃生员之称。
葛屦履霜，诮俭啬之过甚；绿衣黄里，讥贵贱之失伦。
上服曰衣，下服曰裳；衣前曰襟，衣后曰裾。
敝衣曰褴褛，美服曰华裾。
襁褓乃小儿之衣，弁髦亦小儿之饰。
左衽是夷狄之服，短后是武夫之衣。
尊卑失序，如冠履倒置；富贵不归，如锦衣夜行。
狐裘三十年，俭称晏子；锦幛四十里，富羡石崇。
孟尝君珠履三千客，牛僧孺金钗十二行。
千金之裘，非一狐之腋；绮罗之辈，非养蚕之人。
贵者重裀叠褥，贫者裋褐不完。
卜子夏甚贫，鹑衣百结；公孙弘甚俭，布被十年。
南州冠冕，德操称庞统之迈众；三河领袖，崔浩羡裴骏之超群。
虞舜制衣裳，所以命有德；昭侯藏敝裤，所以待有功。
唐文宗袖经三浣，晋文公衣不重裘。
衣履不敝，不肯更为，世称尧帝；衣不经新，何由得故，妇劝桓冲。
王氏之眉贴花钿，被韦固之剑所刺；贵妃之乳服诃子，为禄山之爪所伤。
姜氏翕和，兄弟每宵同大被；王章未遇，夫妻寒夜卧牛衣。
绶带轻裘，羊叔子乃斯文主将；葛巾野服，陶渊明真陆地神仙。
服之不衷，身之灾也；緼袍不耻，志独超欤。
