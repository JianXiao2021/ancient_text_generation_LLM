百体皆血肉之躯，五官有贵贱之别。
尧眉分八彩，舜目有重瞳。
耳有三漏，大禹之奇形；臂有四肘，成汤之异体。
文王龙颜而虎眉，汉高斗胸而隆准。
孔圣之顶若芋，文王之胸四乳。
周公反握，作兴周之相；重耳骈胁，为霸晋之君。
此皆古圣之英姿，不凡之贵品。
至若发肤不可毁伤，曾子常以守身为大；待人须当量大，师德贵于唾面自干。
谗口中伤，金可铄而骨可销；虐政诛求，敲其肤而吸其髓。
受人牵制曰掣肘，不知羞愧曰厚颜。
好生议论，曰摇唇鼓舌；共话衷肠，曰促膝谈心。
怒发冲冠，蔺相如之英气勃勃；炙手可热，唐崔铉之贵势炎炎。
貌虽瘦而天下肥，唐玄宗之自谓；口有蜜而腹有剑，李林甫之为人。
赵子龙一身都是胆，周灵王初生便有须。
来俊臣注醋于囚鼻，法外行凶；严子陵加足于帝腹，忘其尊贵。
久不屈兹膝，郭子仪尊居宰相；不为米折腰，陶渊明不拜吏胥。
断送老头皮，杨璞得妻送之诗；新剥鸡头肉，明皇爱贵妃之乳。
纤指如春笋，媚眼若秋波。
肩曰玉楼，眼名银海；泪曰玉箸，顶曰珠庭。
歇担曰息肩，不服曰强项。
丁谓与人拂须，何其谄也；彭乐截肠决战，不亦勇乎。
剜肉医疮，权济目前之急；伤胸扪足，计安众士之心。
汉张良蹑足附耳，东方朔洗髓伐毛。
尹维伦，契丹称为黑面大王；傅尧俞，宋后称为金玉君子。
土木形骸，不自妆饰；铁石心肠，秉性坚刚。
叙会晤曰得挹芝眉，叙契阔曰久违颜范。
请女客曰奉迓金莲，邀亲友曰敢攀玉趾。
侏儒谓人身矮，魁梧称人貌奇。
龙章凤姿，廊庙之彦；獐头鼠目，草野之夫。
恐惧过甚，曰畏首畏尾；感佩不忘，曰刻骨铭心。
貌丑曰不扬，貌美曰冠玉。
足跛曰蹒跚，耳聋曰重听。
欺欺艾艾，口讷之称；喋喋便便，言多之状。
可嘉者小心翼翼，可鄙者大言不惭。
腰细曰柳腰，身小曰鸡肋。
笑人齿缺，曰狗窦大开；讥人不决，曰鼠首僨事。
口中雌黄，言事而多改移；皮里春秋，胸中自有褒贬。
唇亡齿寒，谓彼此之失依；足上首下，谓尊卑之颠倒。
所为得意，曰吐气扬眉；待人诚心，曰推心置腹。
心荒曰灵台乱，醉倒曰玉山颓。
睡曰黑甜，卧曰偃息。
口尚乳臭，调世人年少无知；三折其肱，谓医士老成谙练。
西子捧心，愈见增妍；丑妇效颦，弄巧反拙。
慧眼始知道骨，肉眼不识贤人。
婢膝奴颜，谄容可厌；胁肩谄笑，媚态难堪。
忠臣披肝，为君之药；妇人长舌，为厉之阶。
事遂心曰如愿，事可愧曰汗颜。
人多言曰饶舌，物堪食曰可口。
泽及枯骨，西伯之深仁；灼艾分痛，宋祖之友爱。
唐太宗为臣疗病，亲剪其须；颜杲卿骂贼不辍，贼断其舌。
不较横逆，曰置之度外；洞悉虏情，曰已入掌中。
马良有白眉，独出乎众；阮籍作青眼，厚待乎人。
咬牙封雍齿，计安众将之心；含泪斩丁公，法正叛臣之罪。
掷果盈车，潘安仁美姿可爱；投石满载，张孟阳丑态堪憎。
事之可怪，妇人生须；事所骇闻，男人诞子。
求物济用，谓燃眉之急；悔事无成，曰噬脐何及。
情不相关，如秦越人之视肥瘠；事当探本，如善医者只论精神。
无功食禄，谓之尸位素餐；谫劣无能，谓之行尸走肉。
老当益壮，宁知白首之心；穷且益坚，不坠青云之志。
一息尚存，此志不容少懈；十手所指，此心安可自欺。
