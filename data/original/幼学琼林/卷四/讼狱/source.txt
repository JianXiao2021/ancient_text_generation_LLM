世人惟不平则鸣，圣人以无讼为贵。
上有恤刑之主，桁杨雨润；下无冤枉之民，肺石风清。
虽囹圄便是福堂，而画地亦可为狱。
与人构讼，曰鼠牙雀角之争；罪人诉冤，有抢地吁天之惨。
狴犴猛犬而能守，故狱门画狴犴之形；棘木外刺而里直，故听讼在棘木之下。
乡亭之系有岸，朝廷之系有狱，谁敢作奸犯科；死者不可复生，刑者不可复续，上当原情定罪。
囹圄是周狱，羑里是商牢。
桎梏之设，乃拘罪人之具；缧绁之中，岂无贤者之冤。
两争不放，谓之鹬蚌相持；无辜牵连，谓之池鱼受害。
请公入瓮，周兴自作其孽；下车泣罪，夏禹深痛其民。
好讼曰健讼，挂告曰株连。
为人息讼，谓之释纷；被人栽冤，谓之嫁祸。
徒配曰城旦，遣戍是问军。三尺乃朝廷之法，三木是罪人之刑。
古之五刑，墨、劓、剕、宫、大辟；今之律例，笞、杖、死罪、徒、流。
上古时削木为吏，今日之淳风安在；唐太宗纵囚归狱，古人之诚信可嘉。
花落讼庭间，草生囹圄静，歌何易治民之间；吏从冰上立，人在镜中行，颂卢奂折狱之清。
可见治乱之药石，刑罚为重；兴平之梁肉，德教为先。
