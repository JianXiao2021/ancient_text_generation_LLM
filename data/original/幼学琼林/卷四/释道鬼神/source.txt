如来释迦，即是牟尼，原系成佛之祖；老聃李耳，即是道君，乃是道教之宗。
鹫岭、祗园，皆属佛国；交梨、火枣，尽是仙丹。
沙门称释，始于晋道安；中国有佛，始于汉明帝。
籛铿即是彭祖，八百高年；许逊原宰旌阳，一家超举。
波罗犹云彼岸，紫府即是仙宫。
曰上方、曰梵刹，总是佛场；曰真宇、曰蕊珠，皆称仙境。
伊蒲馔可以斋僧，青精饭亦堪供佛。
香积厨，僧家所备；仙麟脯，仙子所餐。
佛图澄显神通，咒莲生钵；葛仙翁作戏术，吐饭成蜂。
达摩一苇渡江，栾巴噀酒灭火。
吴猛画江成路，麻姑掷米成珠。
飞锡挂锡，谓僧人之行止；导引胎息，谓道士之修持。
和尚拜礼曰和南，道士拜礼曰稽首。
曰圆寂、曰荼毗，皆言和尚之死；曰羽化、曰尸解，悉言道士之亡。
女道曰巫，男道曰觋，自古攸分；男僧曰僧，女僧曰尼，从来有别。
羽客黄冠，皆称道士；上人比丘，并美僧人。
檀越、檀那，僧家称施主；烧丹、炼汞，道士学神仙。
和尚自谦，谓之空桑子；道士诵经，谓之步虚声。
菩者普也，萨者济也，尊称神祇，故有菩萨之誉；水行龙力大，陆行象力大，负荷佛法，故有龙象之称。
儒家谓之世，释家谓之劫，道家谓之尘，俱谓俗缘之未脱；儒家曰精一，释家曰三昧，道家曰贞一，总言奥义之无穷。
达摩死后，手携只履西归；王乔朝君，舄化双凫下降。
辟谷绝粒，神仙能服气炼形；不灭不生，释氏惟明心见性。
梁高僧谈经入妙，可使岩石点头，天花坠地；张虚靖炼丹既成，能令龙虎并伏，鸡犬俱升。
藏世界于一粟，佛法何其大；贮乾坤于一壶，道法何其玄。
妄诞之言，载鬼一车；高明之家，鬼瞰其室。
《无鬼论》作于晋之阮瞻，《搜神记》撰于晋之干宝。
颜子渊、卜子商，死为地下修文郎；韩擒虎、寇莱公，死为阴司阎罗王。
至若土谷之神曰社稷，干旱之鬼曰旱魃。
魑魅魍魉，山川之祟；神荼郁垒，啖鬼之神。
仕途偃蹇，鬼神为之揶揄；心地光明，吉神自为之呵护。
