上古结绳记事，苍颉制字代绳。
龙马负图，伏羲因画八卦；洛龟呈瑞，大禹因列九畴。
历日是神农所为，甲子乃大桡所作。
算数作于隶首，律吕造自伶伦。
甲胄舟车，系轩辕之创始；权量衡度，亦轩辕之立规。伏羲氏造网罟，教佃渔以赡民用；唐太宗造册籍，编里甲以税田粮。
兴贸易，制耒耜，皆由炎帝；造琴瑟，教嫁娶，乃是伏羲。
冠冕衣裳，至黄帝而始备；桑麻蚕绩，自元妃而始兴。
神农尝百草，医药有方；后稷播百谷，粒食攸赖。
燧人氏钻木取火，烹饪初兴；有巢氏构木为巢，宫室始创。
夏禹欲通神祗，因铸镛钟于郊庙；汉明尊崇佛教，始立寺观于中朝。
周公作指南车，罗盘是其遗制；钱乐作浑天仪，历家始有所宗。
育王得疾，因造无量宝塔；秦政防胡，特筑万里长城。
叔孙通制立朝仪，魏曹丕秩序官品。
周公独制礼乐，萧何造立律条。
尧帝作围棋，以教丹朱；武王作象棋，以象战斗。
文章取士，兴于赵宋；应制以诗，起于李唐。
梨园子弟，乃唐明皇作始；《资治通鉴》，乃司马光所编。
笔乃蒙恬所造，纸乃蔡伦所为。
凡今人之利用，皆古圣之前民。
