医士业岐轩之术，称曰国手；地师习青乌之书，号曰堪舆。
卢医扁鹊，古之名医；郑虔崔白，古之名画。
晋郭璞得《青囊经》，故善卜筮地理；孙思邈得龙宫方，能医虎口龙鳞。
善卜者，是君平、詹尹之流；善相者，即唐举、子卿之亚。
推命之士即星士，绘图之士曰丹青。
大风鉴，相士之称；大工师，木匠之誉。
若王良，若造父，皆善御之人；东方朔，淳于髡，系滑稽之辈。
称善卜卦者，曰今之鬼谷；称善记怪者，曰古之董狐。
称诹日之人曰太史，称书算之人曰掌文。
掷骰者，喝雉呼卢；善射者，穿杨贯虱。
樗蒱之戏，乃云双陆；橘中之乐，是说围棋。
陈平作傀儡，解汉高白登之围；孔明造木牛，辅刘备运粮之计。
公输子削木鸢，飞天至三日而不下；张僧繇画壁龙，点睛则雷电而飞腾。
然奇技似无益于人，而百艺则有济于用。
