士人入学曰游泮，又曰采芹；士人登科曰释褐，又曰得隽。
宾兴即大比之年，贤书乃试录之号。
鹿鸣宴，款文榜之贤；鹰扬宴，待武科之士。
文章入式，有朱衣以点头；经术既明，取青紫如拾芥。
其家初中，谓之破天荒；士人超拔，谓之出头地。
中状元，曰独占鳌头；中解元，曰名魁虎榜。
琼林赐宴，宋太宗之伊始；临轩问策，宋神宗之开端。
同榜之人，皆是同年；取中之官，谓之座主。
应试见遗，谓之龙门点额；进士及第，谓之雁塔题名。
贺登科，曰荣膺鹗荐；入贡院，曰鏖战棘闱。
金殿唱名曰传胪，乡会放榜曰撤棘。
攀仙桂，步青云，皆言荣发；孙山外，红勒帛，总是无名。
英雄入吾彀，唐太宗喜得佳士；桃李属春官，刘禹锡贺得门生。
薪，采也，槱，积也，美文王作人之诗，故考士谓之薪槱之典；汇，类也，征，进也，是连类同进之象，故进贤谓之汇征之途。
赚了英雄，慰人下第；傍人门户，怜士无依。
虽然有志者事竟成，伫看荣华之日；成丹者火候到，何惜烹炼之功。
