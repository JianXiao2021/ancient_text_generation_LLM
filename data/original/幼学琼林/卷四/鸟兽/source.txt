麟为毛虫之长，虎乃兽中之王。
麟凤龟龙，谓之四灵；犬豕与鸡，谓之三物。
騄駬骅骝，良马之号；太牢大武，乃牛之称。
羊曰柔毛，又曰长髯主簿；豕名刚鬣，又曰乌喙将军。
鹅名舒雁，鸭号家凫。
鸡有五德，故称之为德禽；雁性随阳，因名之曰阳鸟。
家狸、乌圆，乃猫之誉；韩卢楚犷，皆犬之名。
麒麟驺虞，皆好仁之兽；螟螣蟊贼，皆害苗之虫。
无肠公子，螃蟹之名；绿衣使者，鹦鹉之号。
狐假虎威，谓借势而为恶；养虎贻患，谓留祸之在身。
犹豫多疑，喻人之不决；狼狈相倚，比人之颠连。
胜负未分，不知鹿死谁手；基业易主，正如燕入他家。
雁到南方，先至为主，后至为宾；雉名陈宝，得雄则王，得雌则霸。
刻鹄类鹜，为学初成；画虎类犬，弄巧成拙。
美恶不称，谓之狗尾续貂；贪图不足，谓之蛇欲吞象。
祸去祸又至，曰前门拒虎，后门进狼；除凶不畏凶，曰不入虎穴，焉得虎子。
鄙众趋利，曰群蚁附膻；谦己爱儿，曰老牛舐犊。
无中生有，曰画蛇添足；进退两难，曰羝羊触藩。
杯中蛇影，自起猜疑；塞翁失马，难分祸福。
龙驹凤雏，晋闵鸿夸吴中陆士龙之异；伏龙凤雏，司马徽称孔明庞士元之奇。
吕后断戚夫人手足，号曰人彘；胡人腌契丹王尸骸，谓之帝羓。
人之狠恶，同于梼杌；人之凶暴，类于穷奇。
王猛见桓温，扪虱而谈当世之务；宁戚遇齐桓，扣角而取卿相之荣。
楚王轼怒蛙，以昆虫之敢死；丙吉问牛喘，恐阴阳之失时。
以十人而制千虎，比言事之难胜；走韩卢而搏蹇兔，喻言敌之易摧。
兄弟如鹡鸰之相亲，夫妇如鸾凤之配偶。
有势莫能为，曰虽鞭之长，不及马腹；制小不用大，曰割鸡之小，焉用牛刀。
鸟食母者曰枭，兽食父者曰獍。
苛政猛于虎，壮士气如虹。
腰缠十万贯，骑鹤上扬州，谓仙人而兼富贵；盲人骑瞎马，夜半临深池，是险语之逼人闻。
黔驴之技，技止此耳；鼯鼠之技，技亦穷乎。
强兼并者曰鲸吞，为小贼者曰狗盗。
养恶人如养虎，当饱其肉，不饱则噬；养恶人如养鹰，饥之则附，饱之则飏。
随珠弹雀，谓得少而失多；投鼠忌器，恐因甲而害乙。
事多曰猬集，利小曰蝇头。
心惑似狐疑，人喜如雀跃。
爱屋及乌，谓因此而惜彼；轻鸡爱鹜，谓舍此而图他。
唆恶为非，曰教猱升木；受恩不报，曰得鱼忘筌。
倚势害人，真似城狐社鼠；空存无用，何殊陶犬瓦鸡。
势弱难敌，谓之螳臂当辙；人生易死，乃曰蜉蝣在世。
小难制大，如越鸡难伏鹄卵；贱反轻贵，似学鸴鸠反笑大鹏。
小人不知君子之心，曰燕雀焉知鸿鹄志；君子不受小人之侮，曰虎豹岂受犬羊欺。
跖犬吠尧，吠非其主；鸠居鹊巢，安享其成。缘木求鱼，极言难得；按图索骥，甚言失真。恶人借势，曰如虎负嵎；穷人无归，曰如鱼失水。
九尾狐，讥陈彭年素性谄而又奸；独眼龙，夸李克用一目眇而有勇。指鹿为马，秦赵高之欺主；叱石成羊，黄初平之得仙。
卞庄勇能擒两虎，高骈一矢贯双雕。
司马懿畏蜀如虎，诸葛亮辅汉如龙。
鹪鹩巢林，不过一枝；鼹鼠饮河，不过满腹。
人弃甚易，曰孤雏腐鼠；文名共抑，曰起凤腾蛟。
为公乎，为私乎，惠帝问虾蟆；欲左左，欲右右，汤德及禽兽。
鱼游于釜中，虽生不久；燕巢于幕上，栖身不安。
妄自称奇，谓之辽东豕；其见甚小，譬如井底蛙。父恶子贤，谓是犁牛之子；父谦子拙，谓是豚犬之儿。
出人群而独异，如鹤立鸡群；非配偶以相从，如雉求牡匹。
天上石麟，夸小儿之迈众；人中骐骥，比君子之超凡。
怡堂燕雀，不知后灾；瓮里醯鸡，安有广见。
马牛襟裾，骂人不识礼仪；沐猴而冠，笑人见不恢宏。
羊质虎皮，讥其有文无实；守株待兔，言其守拙无能。
恶人如虎生翼，势必择人而食；志士如鹰在笼，自是凌霄有志。
鲋鱼困涸辙，难待西江水，比人之甚窘；蛟龙得云雨，终非池中物，比人大有为。
执牛耳，谓人主盟；附骥尾，望人引带。
鸿雁哀鸣，比小民之失所；狡兔三窟，诮贪人之巧营。
风马牛势不相及，常山蛇首尾相应。
百足之虫，死而不僵，以其扶之者众；千岁之龟，死而留甲，因其卜之者灵。
大丈夫宁为鸡口，毋为牛后；士君子岂甘雌伏，定要雄飞。
毋局促如辕下驹，毋委靡如牛马走。
猩猩能言，不离走兽；鹦鹉能言，不离飞鸟。
人惟有礼，庶可免相鼠之刺；若徒能言，夫何异禽兽之心。
