植物非一，故有万卉之名；谷种甚多，故有百谷之号。
如茨如梁，谓禾稼之蕃；惟夭惟乔，谓草木之茂。
莲乃花中君子，海棠花内神仙。
国色天香，乃牡丹之富贵；冰肌玉骨，乃梅萼之清奇。
兰为王者之香，菊同隐逸之士。
竹称君子，松号大夫。
萱草可忘忧，屈轶能指佞。
筼筜，竹之别号；木樨，桂之别名。
明日黄花，过时之物；岁寒松柏，有节之称。
樗栎乃无用之散材，楩楠胜大用之良木。
玉版，笋之异号；蹲鸱，芋之别名。
瓜田李下，事避嫌疑；秋菊春桃，时来尚早。
南枝先，北枝后，庾岭之梅；朔而生，望而落，尧阶蓂荚。
苾蒭背阴向阳，比僧人之有德；木槿朝开暮落，比荣华之不长。
芒刺在背，言恐惧不安；薰莸异气，犹贤否有别。
桃李不言，下自成蹊；道旁苦李，为人所弃。
老人娶少妇，曰枯杨生稊；国家进多贤，曰拔茅连茹。
蒲柳之姿，未秋先槁；姜桂之性，愈老愈辛。
王者之兵，势如破竹；七雄之国，地若瓜分。
苻坚望阵，疑草木皆是晋兵；索靖知亡，叹铜驼会在荆棘。
王祜知子必贵，手植三槐；窦钧五子齐荣，人称五桂。
鉏麑触槐，不忍贼民之主；越王尝蓼，必欲复吴之仇。
修母画荻以教子，谁不称贤；廉颇负荆以请罪，善能悔过。
弥子瑕常恃宠，将馀桃以啖君；秦商鞅欲行令，使徙木以立信。
王戎卖李钻核，不胜鄙吝；成王剪桐封弟，因无戏言。
齐景公以二桃杀三士，杨再思谓莲花似六郎。
倒啖蔗，渐入佳境；蒸哀梨，大失本真。
煮豆燃萁，比兄残弟；砍竹遮笋，弃旧怜新。
元素致江陵之柑，吴刚伐月中之桂。
捐资济贫，当效尧夫之助麦；以物申敬，聊效野人之献芹。
冒雨剪韭，郭林宗款友情殷；踏雪寻梅，孟浩然自娱兴雅。
商太戊能修德，详桑自死；寇莱公有深仁，枯竹复生。
王母蟠桃，三千年开花，三千年结子，故人借以祝寿诞；上古大椿，八千岁为春，八千岁为秋，故人托以比严君。
去稂莠，正以植嘉禾；沃枝叶，不如培根本。
世路之蓁芜当剔，人心之茅塞须开。
