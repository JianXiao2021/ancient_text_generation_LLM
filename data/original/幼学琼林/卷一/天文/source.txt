混沌初开，乾坤始奠。
气之轻清上浮者为天，气之重浊下凝者为地。
日月五星，谓之七政；天地与人，谓之三才。
日为众阳之宗，月乃太阴之象。
虹名螮蝀，乃天地之淫气；月里蟾蜍，是月魄之精光。
风欲起而石燕飞，天将雨而商羊舞。
旋风名为羊角，闪电号曰雷鞭。
青女乃霜之神，素娥即月之号。
雷部至捷之鬼曰律令，雷部推车之女曰阿香。
云师系是丰隆，雪神乃是滕六。
歘火、谢仙，俱掌雷火；飞廉、箕伯，悉是风神。
列缺乃电之神，望舒是月之御。
甘霖、甘澍，皆指时雨；玄穹、彼苍，悉称上天。
雪花飞六出，先兆丰年；日上已三竿，乃云时晏。
蜀犬吠日，比人所见甚稀；吴牛喘月，笑人畏惧过甚。
望切者，若云霓之望；恩深者，如雨露之恩。
参商二星，其出没不相见；牛女两宿，惟七夕一相逢。
后羿妻，奔月宫而为嫦娥；傅说死，其精神托于箕尾。
披星戴月，谓早夜之奔驰；沐雨栉风，谓风尘之劳苦。
事非有意，譬如云出无心；恩可遍施，乃曰阳春有脚。
馈物致敬，曰敢效献曝之忱；托人转移，曰全赖回天之力。
感救死之恩，曰再造；诵再生之德，曰二天。
势易尽者若冰山，事相悬者如天壤。
晨星谓贤人廖落，雷同谓言语相符。
心多过虑，何异杞人忧天；事不量力，不殊夸父追日。
如夏日之可畏，是谓赵盾；如冬日之可爱，是谓赵衰。
齐妇含冤，三年不雨；邹衍下狱，六月飞霜。
父仇不共戴天，子道须当爱日。
盛世黎民，嬉游于光天化日之下；太平天子，上召夫景星庆云之祥。
夏时大禹在位，上天雨金；春秋孝经既成，赤虹化玉。
箕好风，毕好雨，比庶人愿欲不同；风从虎，云从龙，比君臣会合不偶。
雨旸时若，系是休征；天地交泰，斯称盛世。
