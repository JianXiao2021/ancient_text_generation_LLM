爆竹一声除旧，桃符万户更新。
履端是初一元日，人日是初七灵辰。
元日献君以《椒花颂》，为祝遐龄；元日饮人以屠苏酒，可除疠疫。
新岁曰王春，去年曰客岁。
火树银花合，谓元宵灯火之辉煌；星桥铁锁开，调元夕金吾之不禁。
二月朔为中和节，三月三为上巳辰。
冬至百六是清明，立春五戊为春社。
寒食节是清明前一日，初伏日是夏至第三庚。
四月乃是麦秋，端午却为蒲节。
六月六日，节名天贶；五月五日，序号天中。
端阳竞渡，吊屈原之溺水；重九登高，效桓景之避灾。
五戊鸡豚宴社，处处饮治聋之酒；七夕牛女渡河，家家穿乞巧之针。
中秋月朗，明皇亲游于月殿；九日风高，孟嘉帽落于龙山。
秦人岁终祭神曰腊，故至今以十二月为腊；始皇当年御讳曰政，故至今读正月为征。
东方之神曰太皞，乘震而司春，甲乙属木，木则旺于春，其色青，故春帝曰青帝。
南方之神曰祝融，居离而司夏，丙丁属火，火则旺于夏，其色赤，故夏帝曰赤帝。
西方之神曰蓐收，当兑而司秋，庚辛属金，金则旺于秋，其色白，故秋帝曰白帝。
北方之神曰玄冥，乘坎而司冬，壬癸属水，水则旺于冬，其色黑，故冬帝曰黑帝。
中央戊己属土，其色黄，故中央帝曰黄帝。
夏至一阴生，是以天时渐短；冬至一阳生，是以日晷初长。
冬至到而葭灰飞，立秋至而梧叶落。
上弦谓月圆其半，系初八、九；下弦谓月缺其半，系廿二、三。
月光都尽谓之晦，三十日之名；月光复苏谓之朔，初一日之号；月与日对谓之望，十五日之称。
初一是死魄，初二旁死魄，初三哉生明，十六始生魄。
翌日、诘朝，言皆明日；榖旦、吉旦，悉是良辰。
片晌即谓片时，日曛乃云日暮。
畴昔、曩者，俱前日之谓；黎明、昧爽，皆将曙之时。
月有三浣：初旬十日为上浣，中旬十日为中浣，下旬十日为下浣；学足三馀：夜者日之馀，冬者岁之馀，雨者晴之馀。
以术愚人，曰朝三暮四；为学求益，曰日就月将。
焚膏继晷，日夜辛勤；俾昼作夜，晨昏颠倒。
自愧无成，曰虚延岁月；与人共语，曰少叙寒暄。
可憎者，人情冷暖；可厌者，世态炎凉。
周末无寒年，因东周之懦弱；秦亡无燠岁，由嬴氏之凶残。
泰阶星平曰泰平，时序调和曰玉烛。
岁歉曰饥馑之岁，年丰曰大有之年。
唐德宗之饥年，醉人为瑞；梁惠王之凶岁，野莩堪怜。
丰年玉，荒年谷，言人品之可珍；薪如桂，食如玉，言薪米之腾贵。
春祈秋报，农夫之常规；夜寐夙兴，吾人之勤事。
韶华不再，吾辈须当惜阴；日月其除，志士正宜待旦。
