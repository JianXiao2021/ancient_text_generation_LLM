韩柳欧苏，固文人之最著；起翦颇牧，乃武将之多奇。
范仲淹胸中具数万甲兵，楚项羽江东有八千子弟。
孙膑吴起，将略堪夸；穰苴尉缭，兵机莫测。
姜太公有《六韬》，黄石公有《三略》。
韩信将兵，多多益善；毛遂讥众，碌碌无奇。
大将曰干城，武士曰武弁。
都督称为大镇国，总兵称为大总戎。
都阃即是都司，参戎即是参将。
千户有户侯之仰，百户有百宰之称。
以车为户曰辕门，显揭战功曰露布。
下杀上谓之弑，上伐下谓之征。
交锋为对垒，求和曰求成。
战胜而回，谓之凯旋；战败而走，谓之奔北。
为君泄恨曰敌忾；为国救难曰勤王。
胆破心寒，比敌人慑服之状；风声鹤唳，惊士卒败北之魂。
汉冯异当论功，独立大树下，不夸己绩；汉文帝尝劳军，亲幸细柳营，按辔徐行。
苻坚自夸将广，投鞭可以断流；毛遂自荐才奇，处囊便当脱颖。
羞与哙等伍，韩信降作淮阴；无面见江东，项羽羞归故里。
韩信受胯下之辱，张良有进履之谦。
卫青为牧猪之奴，樊哙为屠狗之辈。
求士莫求全，毋以二卵弃干城之将；用人如用木，毋以寸朽弃连抱之材。
总之君子之身，可大可小；丈夫之志，能屈能伸。
自古英雄，难以枚举；欲详将略，须读《武经》。
