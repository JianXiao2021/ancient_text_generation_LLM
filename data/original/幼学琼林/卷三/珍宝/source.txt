山川之精英，每泄为至宝；乾坤之瑞气，恒结为奇珍。
故玉足以庇嘉谷，明珠可以御火灾。
鱼目岂可混珠，碔砆焉能乱玉。
黄金生于丽水，白银出自朱提。
曰孔方、曰家兄，俱为钱号；日青蚨，曰鹅眼，亦是钱名。
可贵者明月夜光之珠，可珍者璠玙琬琰之玉。
宋人以燕石为玉，什袭缇巾之中；楚王以璞玉为石，两刖卞和之足。
惠王之珠，光能照乘；和氏之璧，价重连城。
鲛人泣泪成珠，宋人削玉为楮。
贤乃国家之宝，儒为席上之珍。
王者聘贤，束帛加壁；真儒抱道，怀瑾握瑜。
雍伯多缘，种玉于蓝田而得美妇；太公奇遇，钓璜于渭水而遇文王。
剖腹藏珠，爱财而不爱命；缠头作锦，助舞而更助娇。
孟尝廉洁，克俾合浦还珠；相如忠勇，能使秦廷归璧。
玉钗作燕飞，汉宫之异事；金钱成蝶舞，唐库之奇传。
广钱固可以通神，营利乃为鬼所笑。
以小致大，谓之抛砖引玉；不知所贵，谓之买椟还珠。
贤否罹害，如玉石俱焚；贪得无厌，虽辎珠必算。
崔烈以钱买官，人皆恶其铜臭；秦嫂不敢视叔，自言畏其多金。
熊衮父亡，天乃雨钱助葬；仲儒家窘，天乃雨金济贫。
汉杨震畏四知而辞金，唐太宗因惩贪而赐绢。
晋鲁褒作《钱神论》，尝以钱为孔方兄；王夷甫口不言钱，乃谓钱为阿堵物。
然而床头金尽，壮士无颜；囊内钱空，阮郎羞涩。
但匹夫不可怀璧，人生孰不爱财。
