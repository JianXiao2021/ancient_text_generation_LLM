豫章太守顾邵，是雍之子。
邵在郡卒，雍盛集僚属，自围棋。
外启信至，而无儿书，虽神气不变，而心了其故。
以爪掐掌，血流沾褥。
宾客既散，方叹曰： 已无延陵之高，岂可有丧明之责？ 
于是豁情散哀，颜色自若。
嵇中散临刑东市，神气不变。
索琴弹之，奏广陵散。
曲终曰： 袁孝尼尝请学此散，吾靳固不与，广陵散于今绝矣！ 
太学生三千人上书，请以为师，不许。
文王亦寻悔焉。
夏侯太初尝倚柱作书。时大雨，霹雳破所倚柱，衣服焦然，神色无变，书亦如故。
宾客左右，皆跌荡不得住。
王戎七岁，尝与诸小儿游。看道边李树多子折枝。诸儿竞走取之，唯戎不动。
人问之，答曰： 树在道边而多子，此必苦李。 
取之，信然。
魏明帝于宣武场上断虎爪牙，纵百姓观之。
王戎七岁，亦往看。
虎承闲攀栏而吼，其声震地，观者无不辟易颠仆。
戎湛然不动，了无恐色。
王戎为侍中，南郡太守刘肇遗筒中笺布五端，戎虽不受，厚报其书。
裴叔则被收，神气无变，举止自若。
求纸笔作书。书成，救者多，乃得免。
后位仪同三司。
王夷甫尝属族人事，经时未行，遇于一处饮燕，因语之曰： 近属尊事，那得不行？ 
族人大怒，便举樏掷其面。
夷甫都无言，盥洗毕，牵王丞相臂，与共载去。
在车中照镜语丞相曰： 汝看我眼光，迺出牛背上。 
裴遐在周馥所，馥设主人。
遐与人围棋，馥司马行酒。
遐正戏，不时为饮。司马恚，因曳遐坠地。
遐还坐，举止如常，颜色不变，复戏如故。
王夷甫问遐 当时何得颜色不异？ 
答曰： 直是闇当故耳。 
刘庆孙在太傅府，于时人士，多为所构。唯庾子嵩纵心事外，无迹可闲。
后以其性俭家富，说太傅令换千万，冀其有吝，于此可乘。
太傅于众坐中问庾，庾时颓然已醉，帻坠几上，以头就穿取，徐答云： 下官家故可有两娑千万，随公所取。 
于是乃服。
后有人向庾道此，庾曰： 可谓以小人之虑，度君子之心。 
王夷甫与裴景声志好不同。景声恶欲取之，卒不能回。
乃故诣王，肆言极骂，要王答己，欲以分谤。
王不为动色，徐曰： 白眼儿遂作。 
王夷甫长裴成公四岁，不与相知。
时共集一处，皆当时名士，谓王曰： 裴令令望何足计！ 
王便卿裴。裴曰： 自可全君雅志。 
有往来者云：庾公有东下意。
或谓王公： 可潜稍严，以备不虞。 
王公曰： 我与元规虽俱王臣，本怀布衣之好。
若其欲来，吾角巾径还乌衣，何所稍严。 
王丞相主簿欲检校帐下。公语主簿： 欲与主簿周旋，无为知人几案闲事。 
祖士少好财，阮遥集好屐，并恒自经营，同是一累，而未判其得失。
人有诣祖，见料视财物。客至，屏当未尽，余两小簏箸背后，倾身障之，意未能平。
或有诣阮，见自吹火蜡屐，因叹曰： 未知一生当箸几量屐？ 
神色闲畅。
于是胜负始分。
许侍中、顾司空俱作丞相从事，尔时已被遇，游宴集聚，略无不同。
尝夜至丞相许戏，二人欢极，丞相便命使入己帐眠。
顾至晓回转，不得快孰。许上床便咍台大鼾。
丞相顾诸客曰： 此中亦难得眠处。 
庾太尉风仪伟长，不轻举止，时人皆以为假。
亮有大儿数岁，雅重之质，便自如此，人知是天性。
温太真尝隐幔怛之，此儿神色恬然，乃徐跪曰： 君侯何以为此？ 
论者谓不减亮。
苏峻时遇害。
或云： 见阿恭，知元规非假。 
褚公于章安令迁太尉记室参军，名字已显而位微，人未多识。
公东出，乘估客船，送故吏数人投钱唐亭住。
尔时吴兴沈充为县令，当送客过浙江，客出，亭吏驱公移牛屋下。
潮水至，沈令起彷徨，问： 牛屋下是何物？ 吏云： 昨有一伧父来寄亭中，有尊贵客，权移之。 
令有酒色，因遥问 伧父欲食饼不？
姓何等？
可共语。 
褚因举手答曰： 河南褚季野。 
远近久承公名，令于是大遽，不敢移公，便于牛屋下修刺诣公。
更宰杀为馔，具于公前，鞭挞亭吏，欲以谢惭。
公与之酌宴，言色无异，状如不觉。
令送公至界。
郗太傅在京口，遣门生与王丞相书，求女婿。
丞相语郗信： 君往东厢，任意选之。 
门生归，白郗曰： 王家诸郎，亦皆可嘉，闻来觅婿，咸自矜持。唯有一郎，在床上坦腹卧，如不闻。 郗公云： 正此好！ 
访之，乃是逸少，因嫁女与焉。
过江初，拜官，舆饰供馔。
羊曼拜丹阳尹，客来蚤者，并得佳设。
日晏渐罄，不复及精，随客早晚，不问贵贱。
羊固拜临海，竟日皆美供。
虽晚至，亦获盛馔。
时论以固之丰华，不如曼之真率。
周仲智饮酒醉，瞋目还面谓伯仁曰： 君才不如弟，而横得重名！ 
须臾，举蜡烛火掷伯仁。伯仁笑曰： 阿奴火攻，固出下策耳！ 
顾和始为杨州从事。月旦当朝，未入顷，停车州门外。
周侯诣丞相，历和车边。和觅虱，夷然不动。
周既过，反还，指顾心曰： 此中何所有？ 
顾搏虱如故，徐应曰： 此中最是难测地。 
周侯既入，语丞相曰： 卿州吏中有一令仆才。 
庾太尉与苏峻战，败，率左右十余人，乘小船西奔。
乱兵相剥掠，射误中柂工，应弦而倒。
举船上咸失色分散，亮不动容，徐曰： 此手那可使箸贼！ 
众迺安。
庾小征西尝出未还。
妇母阮是刘万安妻，与女上安陵城楼上。
俄顷翼归，策良马，盛舆卫。
阮语女： 闻庾郎能骑，我何由得见？ 
妇告翼，翼便为于道开卤簿盘马，始两转，坠马堕地，意色自若。
宣武与简文、太宰共载，密令人在舆前后鸣鼓大叫。
卤簿中惊扰，太宰惶怖求下舆。
顾看简文，穆然清恬。
宣武语人曰： 朝廷闲故复有此贤。 
王劭、王荟共诣宣武，正值收庾希家。
荟不自安，逡巡欲去；劭坚坐不动，待收信还，得不定迺出。
论者以劭为优。
桓宣武与郗超议芟夷朝臣，条牒既定，其夜同宿。
明晨起，呼谢安、王坦之入，掷疏示之。
郗犹在帐内，谢都无言，王直掷还，云：多！
宣武取笔欲除，郗不觉窃从帐中与宣武言。
谢含笑曰： 郗生可谓入幕宾也。 
谢太傅盘桓东山时，与孙兴公诸人泛海戏。
风起浪涌，孙、王诸人色并遽，便唱使还。
太傅神情方王，吟啸不言。
舟人以公貌闲意说，犹去不止。
既风转急，浪猛，诸人皆諠动不坐。
公徐云： 如此，将无归！ 众人即承响而回。
于是审其量，足以镇安朝野。
桓公伏甲设馔，广延朝士，因此欲诛谢安、王坦之。
王甚遽，问谢曰： 当作何计？ 
谢神意不变，谓文度曰： 晋阼存亡，在此一行。 
相与俱前。王之恐状，转见于色。谢之宽容，愈表于貌。
望阶趋席，方作洛生咏，讽 浩浩洪流 。
桓惮其旷远，乃趣解兵。
王、谢旧齐名，于此始判优劣。
谢太傅与王文度共诣郗超，日旰未得前，王便欲去。谢曰： 不能为性命忍俄顷？ 
支道林还东，时贤并送于征虏亭。
蔡子叔前至，坐近林公。谢万石后来，坐小远。
蔡暂起，谢移就其处。
蔡还，见谢在焉，因合褥举谢掷地，自复坐。
谢冠帻倾脱，乃徐起振衣就席，神意甚平，不觉瞋沮。
坐定，谓蔡曰： 卿奇人，殆坏我面。 
蔡答曰： 我本不为卿面作计。 
其后，二人俱不介意。
郗嘉宾钦崇释道安德问，饷米千斛，修书累纸，意寄殷勤。
道安答直云： 损米。 愈觉有待之为烦。
谢安南免吏部尚书还东，谢太傅赴桓公司马出西，相遇破冈。
既当远别，遂停三日共语。
太傅欲慰其失官，安南辄引以它端。
虽信宿中涂，竟不言及此事。
太傅深恨在心未尽，谓同舟曰： 谢奉故是奇士。 
戴公从东出，谢太傅往看之。
谢本轻戴，见但与论琴书。
戴既无吝色，而谈琴书愈妙。
谢悠然知其量。
谢公与人围棋，俄而谢玄淮上信至。看书竟，默然无言，徐向局。
客问淮上利害？答曰： 小儿辈大破贼。 
意色举止，不异于常。
王子猷、子敬曾俱坐一室，上忽发火。子猷遽走避，不惶取屐；子敬神色恬然，徐唤左右，扶凭而出，不异平常。
世以此定二王神宇。
符坚游魂近境，谢太傅谓子敬曰： 可将当轴，了其此处。 
王僧弥、谢车骑共王小奴许集。
僧弥举酒劝谢云： 奉使君一觞。 
谢曰： 可尔。 
僧弥勃然起，作色曰： 汝故是吴兴溪中钓碣耳！
何敢诪张！ 谢徐抚掌而笑曰： 卫军，僧弥殊不肃省，乃侵陵上国也。 
王东亭为桓宣武主簿，既承藉，有美誉，公甚欲其人地为一府之望。
初，见谢失仪，而神色自若。坐上宾客即相贬笑。
公曰： 不然，观其情貌，必自不凡。
吾当试之。 
后因月朝阁下伏，公于内走马直出突之，左右皆宕仆，而王不动。
名价于是大重，咸云 是公辅器也 。
太元末，长星见，孝武心甚恶之。
夜，华林园中饮酒，举杯属星云： 长星！
劝尔一杯酒。自古何时有万岁天子？ 
殷荆州有所识，作赋，是束皙慢戏之流。
殷甚以为有才，语王恭： 适见新文，甚可观。 
便于手巾函中出之。
王读，殷笑之不自胜。
王看竟，既不笑，亦不言好恶，但以如意帖之而已。
殷怅然自失。
羊绥第二子孚，少有俊才，与谢益寿相好，尝蚤往谢许，未食。
俄而王齐、王睹来。既先不相识，王向席有不说色，欲使羊去。
羊了不眄，唯脚委几上，咏瞩自若。
谢与王叙寒温数语毕，还与羊谈赏，王方悟其奇，乃合共语。
须臾食下，二王都不得餐，唯属羊不暇。
羊不大应对之，而盛进食，食毕便退。
遂苦相留，羊义不住，直云： 向者不得从命，中国尚虚。 二王是孝伯两弟。
