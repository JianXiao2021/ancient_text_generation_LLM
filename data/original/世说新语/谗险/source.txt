王平子形甚散朗，内实劲侠。
袁悦有口才，能短长说，亦有精理。
始作谢玄参军，颇被礼遇。
后丁艰，服除还都，唯赍战国策而已。
语人曰： 少年时读论语、老子，又看庄、易，此皆是病痛事，当何所益邪？
天下要物，正有战国策。 
既下，说司马孝文王，大见亲待，几乱机轴。
俄而见诛。孝武甚亲敬王国宝、王雅。
雅荐王珣于帝，帝欲见之。
尝夜与国宝、雅相对，帝微有酒色，令唤珣。
垂至，已闻卒传声，国宝自知才出珣下，恐倾夺要宠，因曰： 王珣当今名流，陛下不宜有酒色见之，自可别诏也。 
帝然其言，心以为忠，遂不见珣。
王绪数谗殷荆州于王国宝，殷甚患之，求术于王东亭。
曰： 卿但数诣王绪，往辄屏人，因论它事，如此，则二王之好离矣。 
殷从之。
国宝见王绪问曰： 比与仲堪屏人何所道？ 
绪云： 故是常往来，无它所论。 
国宝谓绪于己有隐，果情好日疏，谗言以息。
