弹棋始自魏宫内，用妆奁戏。
文帝于此戏特妙，用手巾角拂之，无不中。
有客自云能，帝使为之。
客箸葛巾角，低头拂棋，妙踰于帝。
陵云台楼观精巧，先称平众木轻重，然后造构，乃无锱铢相负揭。
台虽高峻，常随风摇动，而终无倾倒之理。
魏明帝登台，惧其势危，别以大材扶持之，楼即颓坏。
论者谓轻重力偏故也。
韦仲将能书。
魏明帝起殿，欲安榜，使仲将登梯题之。
既下，头鬓皓然，因敕儿孙： 勿复学书。 
钟会是荀济北从舅，二人情好不协。
荀有宝剑，可直百万，常在母钟夫人许。
会善书，学荀手迹，作书与母取剑，仍窃去不还。
荀勖知是钟而无由得也，思所以报之。
后钟兄弟以千万起一宅，始成，甚精丽，未得移住。
荀极善画，乃潜往画钟门堂，作太傅形象，衣冠状貌如平生。
二钟入门，便大感恸，宅遂空废。
羊长和博学工书，能骑射，善围棋。
诸羊后多知书，而射、奕余蓺莫逮。
戴安道就范宣学，视范所为：范读书亦读书，范钞书亦钞书。
唯独好画，范以为无用，不宜劳思于此。
戴乃画南都赋图；范看毕咨嗟，甚以为有益，始重画。
谢太傅云： 顾长康画，有苍生来所无。 
戴安道中年画行像甚精妙。
庾道季看之，语戴云： 神明太俗，由卿世情未尽。 
戴云： 唯务光当免卿此语耳。 
顾长康画裴叔则，颊上益三毛。
人问其故？顾曰： 裴楷俊朗有识具，正此是其识具。 
看画者寻之，定觉益三毛如有神明，殊胜未安时。
王中郎以围棋是坐隐，支公以围棋为手谈。
顾长康好写起人形。
欲图殷荆州，殷曰： 我形恶，不烦耳。 
顾曰： 明府正为眼尔。
但明点童子，飞白拂其上，使如轻云之蔽日。 
顾长康画谢幼舆在岩石妙。
人问其所以？顾曰： 谢云： 一丘一壑，自谓过之。 
此子宜置丘壑中。 
顾长康画人，或数年不点目精。
人问其故？顾曰： 四体妍蚩，本无关于妙处；传神写照，正在阿堵中。 
顾长康道画： 手挥五弦易，目送归鸿难。 
