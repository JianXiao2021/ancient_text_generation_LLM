王丞相拜司空，桓廷尉作两髻、葛群、策杖，路边窥之，叹曰： 人言阿龙超，阿龙故自超。 
不觉至台门。
王丞相过江，自说昔在洛水边，数与裴成公、阮千里诸贤共谈道。
羊曼曰： 人久以此许卿，何须复尔？ 
王曰： 亦不言我须此，但欲尔时不可得耳！ 
王右军得人以兰亭集序方金谷诗序，又以已敌石崇，甚有欣色。
王司州先为庾公记室参军，后取殷浩为长史。
始到，庾公欲遣王使下都。王自启求住曰： 下官希见盛德，渊源始至，犹贪与少日周旋。 
郗嘉宾得人以己比符坚，大喜。
孟昶未达时，家在京口。
尝见王恭乘高舆，被鹤氅裘。
于时微雪，昶于篱间窥之，叹曰： 此真神仙中人！ 
