来瑱哥舒翰马璘白孝德李正己李嗣业马勋汪节彭先觉王俳优钟傅
墨君和周归祐王宰
来瑱
唐来瑱，天宝中至赞善大夫，未为人所知。
安禄山叛逆，召朝臣各举智谋果决才堪统众者。
左拾遗张镐荐瑱有纵横才略。
表入，即日召见，称旨，拜颍川太守，充招讨使，累奏战功。
肃宗继位，以瑱武略，尤加任委。
北收河洛，属群贼蜂起，频来攻战，皆为瑱所败。贼等惧之，号为来嚼铁。
哥舒翰
唐哥舒翰捍吐蕃，贼众三道从山相续而下，哥舒翰持半段折枪，当前击之，无不摧靡。
翰入阵，善使枪，追贼及之，以枪搭其肩而喝。贼惊顾，翰从而刺其喉，皆高三五丈而坠。
家僮左车年十五，每随入阵，辄下马斩其首。
马璘
唐广德元年，吐蕃自长安还至凤翔，节度孙守直闭门拒之。
围守数日，会镇西节度马璘领精骑千余，自河西救杨志烈回，引兵入城。
迟明，单骑持满，直冲贼众。左右愿从者百余骑。
璘奋击大呼，贼徒披靡，无敢当者。
翌日，又逼贼请战。
皆曰：此将不惜死，不可当，且避之。
白孝德
唐白孝德为李光弼偏将。
史思明攻河阳，使骁将刘龙仙卒骑五千，临城挑战。
龙仙捷勇自恃，举足加马鬣上，谩骂光弼。
光弼登城望之，顾诸将曰：孰可取者？
仆固怀思请行，光弼曰：非大将所为，历选其次。左右曰：孝德可。
光弼召孝德前，问曰：可乎？
曰：可。光弼问所加几何人而可？曰：独往则可，加人多不可。
光弼曰：壮哉！
终问所欲，对曰：愿备五十骑于军门，候入而继进，及请大众鼓噪以假气，他无用也。
光弼抚其背以遣之。
孝德挟二矛，策马截流而渡。
半济，怀思贺曰：克矣。
光弼曰：未及，何知其克？
怀恩曰：观其揽跋便僻，可万全。
龙仙始见其独来，甚易之，足不降鬣。
稍近欲动，孝德摇手止之，若使其不动，龙仙不之测。又止龙仙。孝德曰：侍中使予致词，非他也。
龙仙去三十步，与之言，亵骂如初。
孝德伺便，因瞋目曰：贼识我乎？
龙仙曰：何也？
曰：国之大将白孝德。
龙仙曰：是猪狗乎？
发声虓然，执矛前突，城上鼓噪，五十骑亦继进。
龙仙矢不及发，环走堤上，孝德逐之，斩首提之归。
李正己
唐李正己本名抱玉。
侯希逸为平卢军帅，希逸母即正己姑也。
后与希逸同至青州，骁健有勇力。
宝应中，军中讨史朝义，至郑州。
回纥方强恣，诸节度皆下之。
正己时为军候，独欲以气吞之，因与角逐，众军聚观。
约曰：后者批之。即逐而先，正己擒其领而批其颡，回纥屎液俱下。
众军呼突，繇是不敢暴。
会军人逐希逸，希逸奔走。众立正己为帅，朝廷因授平卢节度使。
李嗣业
唐李嗣业领安西北庭行营，常为先锋将，持棒冲击，众贼披靡。
与九节度围贼，因中流矢，数日疮欲愈。
卧于帐中，忽闻金鼓声乱。问之，知战。因阚，疮中血如注，奄然而卒。
马勋
唐德宗欲幸梁洋，严振遣兵五千至周至以俟南幸。
其将张用诚阴谋叛背，输款于李怀光，朝廷忧之。
会梁州将马勋至，上临轩与之谋。
勋曰：臣请计日至山南，取节度符召之；即不受召，臣当斩其首以复命。
上喜曰：几日当至？
勋克日时而奏，上勉劳而遣之。
勋既得振符，乃与壮士五十人偕行出骆谷。
用诚以为未知其叛，以数百骑迓勋。勋与俱之传舍。用诚左右森然。
勋曰：天寒且休。
军士左右皆退，勋乃令人多焚其草以诱之，军士争附火。
勋乃令人从容，出怀中符示之曰：大夫召君。
用诚惶骇起走，壮士自背束其手而擒之。
不虞用诚之子居后，引刀斫勋。
勋左右俱承其臂，刀不甚下，微伤勋首。
遂格杀其子，而仆用诚于地，令壮士跨其腹，以刃拟其喉曰：声则死之！
勋驰就其军，营士已被甲执兵。
勋大言曰：汝等父母妻孥皆在梁州，弃之从人反逆，将欲灭汝族耶？大夫使我取张用诚，不问汝辈。
乃何为乎？
众慑伏。于是缚用诚，遣送洋州，振杖杀之。拔其二使总其众。
勋以药自封其首，来复命，愆约半日。
汪节
太微村在绩溪县西北五里。
村有汪节者，其母避疟于村西福田寺金刚下，因假寐，感而生节。
节有神力，入长安，行到东渭桥，桥边有石狮子，其重千斤。
节指而告人曰：我能提此而掷之。
众不信之。节遂提狮子投之丈余，众人大骇。
后数十人不能动之，遂以赂请节，节又提而致之故地。
寻而荐入禁军，补神策将军。
尝对御，俯身负一石碾，置二丈方木于碾上，木上又置一床，床上坐龟兹乐人一部，奏曲终而下，无厌重之色。
德宗甚宠惜，累有赏赐。
虽拔山拽牛之力，不能过也。
彭先觉
唐彭先觉叔祖博通膂力绝伦。
观者逾主人垣墙，屋宇尽坏，名动京师。
尝与家君同饮，会瞑，独持两床降阶，就月于庭。
酒俎之类，略无倾泄矣。
王俳优
唐乾符中，绵竹王俳优者有巨力。
每遇府中飨军宴客，先呈百戏。
王生腰背一船，船中载十二人，舞河传一曲，略无困乏。
钟傅
安陆郡有处士姓马忘其名，自云江夏人，少游湖湘，又客于钟陵十数年。
尝说江西钟傅，本豫章人，少倜傥，以勇毅闻于乡里。
不事农业，恒好射猎。
熊鹿野兽，遇之者无不获焉。
一日，有亲属酒食相会，傅素能一饮。是日大醉。
唯一小仆侍行，比暮方归。
去家二三里，溪谷深遂，有虎黑文青质，额毛圆白，眈眈然自中林而出。百步之外，顾望前来。
仆夫见而股栗，谓傅曰：速登大树，以逃生命。
傅时酒力方盛，胆气弥粗。
如此者数四。
虎之前足，搭傅之肩，傅即以两手抱虎之项，良久。
虎腰既折，傅乃免焉。
数岁后，江南扰乱，群盗四集，傅以斗虎之名，为众所服，推为酋长，竟登戎帅之任，节制钟陵。镇抚一方，澄清六郡。
唐僖昭之代，名振江西。官至中书令。
墨君和
真定墨君和，幼名三旺。世代寒贱，以屠宰为业。
母怀妊之时，曾梦胡僧携一孺子，面色光黑，授之曰：与尔为子，他日必大得力。
既生之，眉目棱岸，肌肤若铁。
年十五六，赵王镕初继位，曾见之，悦而问曰：此中何得昆仑儿也？
问其姓，与形质相应，即呼为墨昆仑，因以皂衣赐之。
是时常山县邑屡为并州中军所侵掠，赵之将卒疲于战敌，告急于燕王李匡威，率师五万来救之。
并人攻陷数城。燕王闻之，躬领五万骑，径与晋师战于元氏。
晋师败绩。赵王感燕王之德，椎牛酾酒，大犒于槁城。辇金二十万以谢之。
燕王归国，比及境上，为其弟匡俦所拒。
赵人以其有德于我，遂营东圃以居之。
燕主自以失国，又见赵主之方幼，乃图之。
遂从下矣上伏甲。俟赵王旦至，即使擒之。
赵王请曰：某承光代基构，主此山河，每被邻寇侵渔，困于守备。赖大王武略，累挫戎锋，获保宗祧，实资恩力。
顾惟幼懦，凤有卑诚，望不忽忽，可伸交让。
愿与大王同归衙署，即军府必不拒违。
燕王以为然，遂与赵王并辔而进。
俄有大风并黑云起于城上。俄而大雨，雷电震击。
至东角门内，有勇夫袒臂旁来，拳殴燕之介士。即挟负赵主，逾垣而走。
遂得归公府。王问其姓名，君和恐其难记，但言曰：砚中之物，王心志之。
左右军士，既见主免难，遂逐燕王。
燕王退走于东圃，赵人围而杀之。
明日，赵王素服哭于庭，兼令具以礼敛。仍使告于燕主。
匡俦忿其兄之见杀，即举全师伐赵之东鄙。将释其愤气，而致十疑之书。
赵王遣记室张泽以事实答之。
其略曰：营中将士，或可追乎；天上雷霆，何人计会？
词多不载。
赵主既免燕主之难，召墨生以千金赏之，兼赐上第一区，良田万亩，仍恕其十死，奏授光禄大夫。
终赵王之世，四十年间，享其富贵。
当时闾里，有生子或颜貌黑丑者，多云：无陋，安知他日不及墨昆仑耶？
周归祐
燕之旧将周归祐，蓟门更变之际，以剑柱心，刃自背出而不死。
奔于梁，为骑将之先锋焉。
十五年，夹河百战，通中之疮，往往遇之。
后唐庄宗入洛，为仇者于猎场席地俾坐，满挽而射，贯腋而出，创愈无恙。
仕至郡牧节度留后。
竟死于牖下。
王宰
丁丑岁，蜀师戍于固镇。有巨师曰费铁觜者，本于绿林部下将卒。
其人也，多使人行劫而纳其货。
一日，遣都将领人攻河池县。
有王宰者少壮而勇，只与仆隶十数辈止于公署。
群盗夜至，宰启扉而俟之，格斗数刻，宰中镞甚困，贼将逾其阈。小仆持短枪，靠扉而立，连中三四魁首，皆应刃而仆，肠胃在地焉。群盗于是舁尸而遁。
他日，铁觜又劫村庄，才合夜，群盗至村。
或排闼而入者，或四面坏壁而入，民家灯火尚莹煌。丈夫悉遁去，唯一妇人以勺挥釜汤泼之，一二十辈无措手，为害者皆狼狈而奔散。
妇人但秉勺据釜，略无所损失。
旬月后，铁觜部内数人，有面如疮癞者，费终身耻之。
