鳖灵玉梁观湘穴耒阳水孙坚得葬地聂友八阵图海畔石龟钓台石
汾州女子波斯王女程颜文水县坠石玄宗圣容渝州莲花玉马华山道侣
郑仁本弟楚州僧胡氏子王蜀先主庐山渔者桂从义金精山木鹤卖饼王老
桃林禾王延政洪州樵人
鳖灵
鳖灵于楚死，尸乃溯流上。至汶山下，忽复更生。
乃见望帝，望帝立以为相。
时巫山瓮江蜀民多遭洪水，灵乃凿巫山，开三峡口，蜀江陆处。
后令鳖灵为刺史，号曰西州皇帝。
以功高，禅位与灵，号开明氏。
玉梁观
汉武帝时，玉笥山民，感山之灵异，或愆旱灾蝗，祈之无不应。
乃相谓曰：可置一观，彰表灵迹。
既构殿，缺中梁一条。邑民将选奇材，经数旬未获。
忽一夜，震雷风裂，达曙乃晴。
天降白玉梁一条，可以尺度，严安其上，光彩莹目。因号为玉梁观。
至魏武帝时，遣使取之。
至其山门，去观数里。亭午之际，雷电大镇，裂殿脊，化为白龙，擘烟雾而去，没观之东山下。
晋永嘉中，有戴氏，不知其谁之子，每好游岩谷。
偶入郁木山下，见两座青石，搘指一条白玉梁于岩下。
戴氏俯近看之，以手扪摸其上，见赤书五行，皆天文云篆。
试以手斧敲之，声如钟，又如隐雷之声，鳞甲张起。
戴氏惊异，奔走告人。
再求寻之，不知其所。
唐大历初，有无瑶黄生，因猎亦见。后数数有人见之，皆隐而不闻于人。
自玉梁飞去后，其处莫能居之，皆为猛兽毒蛇所逼。
湘穴
湘穴中有黑土，岁旱，人则共壅水，以塞此穴。穴淹则大雨立至。
耒阳水
耒阳县有雨濑。
此县时旱，百姓共壅塞之，则甘雨普降。
若一乡独壅，雨亦遍应。
随方所祈，信若符刻。
孙坚得葬地
孙坚丧父，行葬地。
忽有一人曰：君欲百世诸侯乎，欲四世帝乎？
答曰：欲帝。
此人因指一处，喜悦而没。
坚异而从之。
时富春有沙涨暴出。
及坚为监丞，邻党相送于上。父老谓曰：此沙狭而长，子后将为长沙矣。
果起义兵于长沙。
聂友
新淦聂友少时贫。
尝猎，见一白鹿，射中后见箭著梓树。
八阵图
夔州西市，俯临江岸，沙石下有诸葛亮八阵图。
箕张翼舒，鹅形鹳势，象石分布，宛然尚存。
峡水大时，三蜀雪消之际，澒涌混瀁，可胜道哉。
大树十围，枯槎百丈，破磑巨石，随波塞川而下。
水与岸齐，人奔山上，则聚石为堆者，断可知也。
及乎水落川平，万物皆失故态。唯诸葛阵图，小石之堆，标聚行列，依然如是者。
仅已六七百年，年年淘灑推激，迨今不动。
海畔石龟
海畔有大石龟，俗云鲁班所作。
夏则入海，冬则复止于山上。
陆机诗云：石龟常怀海，我宁忘故乡？
又临邑县北，有燕公墓碑，碑寻失，唯趺龟存焉。
石赵世。此龟夜常负碑入水，至晓方出。其上常有萍藻。
有伺之者，果见龟将入水。因叫呼，龟乃走，坠折碑焉。
钓台石
大业七年二月，初造钓台之时，多运石者。
将船兵丁，困弊于役，嗟叹之声，闻于道路。
时运石者，将船至江东岸山下取石，累构为钓台之基。
忽有大石如牛，十余，自山顶飞下，直入船内，如人安置，船无伤损。
汾州女子
隋末筑汾州城，惟西南隅不合，朝成夕败，如此数四焉。
城中一童女，年十二三。告其家人云：非吾入筑，城终无合理。
家人莫信，邻里哂之。
此后筑城，败如初。
童女曰：吾今日死，死后瓮盛吾，埋于筑处。
言讫而终。
如其言瘗之，瘗讫，即板筑，城不复毁。
波斯王女
吐火罗国缚底野城，古波斯王乌瑟多习之所筑也。
王初筑此城，即坏。
叹曰：吾今无道，天令筑此城不成矣。
有小女名那息，见父忧恚，问曰：王有邻敌乎？
王曰：吾是波斯国王，领千余国。
今至吐火罗中，欲筑此城，垂功万代，既不遂心，所以忧耳。
女曰：愿王无忧，明旦令匠视我所履之迹筑之，即立。
王异之。
至明，女起步西北，自截右手小指，遗血成踪。匠随血筑之，城不复坏。
女遂化为海神，其海至今犹在堡下，水澄清如镜，周五百余步。
程颜
程颜税居新昌里，调选不集，贫而复病。
有老妪谓曰：君贫病，吾能救之，复能与君致妻。
言讫而去。
是夜三更，果有人云，陈尚令持礼来。
颜莫测其由，开关，乃送绫绢数十束。
颜问陈尚何人也，使者曰：医也。乃附药一丸，令带之能愈一切疾。
颜带之，果疾愈。
数日后，夕有大旋风入颜居。
须臾风定，见担舆三乘，有一女，三青衣从之。
问其故，曰：越州扶余县赵明经之女，父母配事前扶余尉程颜，适为大风飘至此。
颜无所遣，因纳之。
既而以其事验之，信然。
而越州自有人，与颜姓名同。
文水县坠石
唐贞观十八年十月，文水县天大雷震，云中落一石下，大如碓觜，脊高腹平。
县丞张孝静奏，时有西域摩伽筜菩提寺长年师到西京。颇推博识。
敕问之，是龙食，二龙相争，故落下耳。
玄宗圣容
玄宗皇帝御容，夹苎作。
本在周至修真观中。
忽有僧如狂，负之，置于武功潜龙宫。
宫即神尧故第也，今为佛宇。
御容唯衣绛纱衣幅巾而已。
寺僧云：庄宗入汴，明宗入洛，洎清泰东赴伊瀍之岁。额上皆有汗流。
学士张沆，尝闻之而未之信。及经武功，乃细视之，果如其说。
又意其雨漏所致，而幅巾之上则无。
自天福之后，其汗遂绝。
高陵县又有神尧先世庄田，今亦为宫观矣。
有柏树焉，相传云，高祖在襁褓之时，母即置放柏树之阴，而往饷田。比饷回，日斜而树影不移，则今柏树是也。
史传不载，而故老言之。
渝州莲花
渝州西百里相思寺北石山，有佛迹十二，皆长三尺许，阔一尺一寸，深九寸，中有鱼文。
在佛堂北十余步。
贞观二十年十月，寺侧泉内，忽出红莲花，面广三尺。游旅往还，无不叹讶，经月不灭。
昔齐荆州城东天子井，出锦。
于时士女取用，与常锦不异，经月乃歇。亦此类也。
玉马
沈傅师为宣武节度使。
堂前忽马嘶，其声甚近，求之不得。
他日，嘶声渐近，似在堂下。
掘之，深丈余，遇小空洞。
其间得一玉马，高三二寸，长四五寸，嘶则如壮马之声。其前致碎朱砂，贮以金槽。
粪如绿豆，而赤如金色。
沈公恒以朱砂喂之。
华山道侣
处士元固言，贞元初，尝与道侣游华山。
谷中见一人股，袜履甚新，断处如膝头，初无痕迹。
郑仁本弟
唐大和中。郑仁本表弟，不记姓名。
常与一王秀才游嵩山，扪罗越涧，境极幽夐，忽迷归路。
将暮，不知所之。
徙倚间，忽觉丛中鼾声。披榛窥之，见一人布衣，衣甚洁白，枕一袱物，方眠熟。
即呼之曰：某偶入此径，迷路，君知向官道无？
其人举首略视，不应复寝。
又再三呼之，乃起坐，顾曰：来此。
二人因就之，且问其所自。
其人笑曰：君知月七宝合成乎？
月势如丸，其影多为日烁。其亚处也，常有八万二千户修之。子即一数。
因开袱，有斤凿事。
玉屑饭两裹，授与二人曰：分食此，虽不足长生，无疾耳。
乃起，与二人指一歧径，曰：但由此，自合官道矣。
言已不见。
楚州僧
楚州界内小山，山上有室而无水。
僧智一掘井，深三丈遇石。
凿石穴及土，又深五十尺，得一玉。
长尺二，阔四寸，赤如榴花。
每面有六龟子，紫色可爱，中若可贮水状。
僧偶击一角视之，遂沥血，半月日方止。
胡氏子
洪州胡氏子，亡其名。
胡本家贫，有子五人，其最小者，气状殊伟。
此子既生，家稍充给。
农桑营赡，力渐丰足。乡里咸异之。其家令此子主船载麦，溯流诣州市。
未至间，江岸险绝，牵路不通。截江而渡，船势抵岸，力不制，沙摧岸崩。
穴中得钱数百万，乃弃麦载钱而归。
由是其家益富，市置仆马，营饰服装。
咸言此子有福。
不欲久居村落，因令来往城市。
稍亲狎人事。行及中道，所乘之马跪地不进。顾谓其仆曰：船所抵处得钱，今马跪地，亦恐有物。
因令左右副斫之。得金五百两。赍之还家。
他日复诣城市，因有商胡遇之，知其头中有珠，使人诱而狎之，饮之以酒，取其珠而去。
初额上有肉，隐起如球子形，失珠之后，其肉遂陷。
既还家，亲友眷属，咸共嗟讶之。
自是此子精神减耗，成疾而卒，其家生计亦渐亡落焉。
王蜀先主
唐僖宗皇帝，播迁汉中，蜀先主建为禁军都头。
与其侪于僧院掷骰子，六只次第相重，自幺至六。
人共骇之。
他日霸蜀。
因幸兴元，访当时僧院，其僧尚在。
问以旧事，此僧具以骰子为对。
先主大悦，厚赐之。
庐山渔者
庐山中有一深潭，名落星潭，多渔钓者。
后唐长兴中，有钓者得一物，颇觉难引，迤逦至岸。
见一物如人状，戴铁冠，积岁莓苔裹之。
意其木则太重，意其石则太轻，渔者置之潭侧。
后数日，其物上有泥滓莓苔，为风日所剥落，又经雨淋洗，忽见两目俱开，则人也。
歘然而起，就潭水盥手靧面。
众渔者惊异，共观之。
其人即询诸渔者，本处土地山川之名，及朝代年月甚详审，问讫，却入水中，寂无声迹。
然竟无一人问彼所从来者。
南中吏民神异之，为建祠坛于潭上。
桂从义
池阳建德县吏桂从义，家人入山伐薪，常所行山路，忽有一石崩倒。
就视之，有一室。
室有金漆柏床六张，茭荐芒簟皆新，金翠积叠。
其人坐床上，良久，因揭簟下，见一角柄小刀，取内怀中而出。
扶起崩石塞之，以物为记。
归呼家人共取。
及至，则石壁如故，了无所见。
金精山木鹤
虔州虔化县金精山，昔长沙王吴芮时，仙女张丽英飞升之所，道馆在焉。
岩高数百尺，有二木鹤，二女仙乘之。
铁锁悬于岩下，非榜道所及，不知其所从。
其二鹤，恒随四时而转，初不差忒。
顺义道中，百胜军小将陈师粲者，能卷簟为井，跃而出入。
尝与乡里女子遇于岩下，求娶焉。女子曰：君能射中此鹤目，即可。
师粲即一发而中，臂即无力，归而病卧。
如梦非梦，见二女道士，饶床而行。
每过，辄以手拂师粲之目，数四而去。
竟失明而卒。所射之鹤，自尔不复转，其一犹转如故。
辛酉岁，其女子犹在。师粲之子孙，亦为军士。
卖饼王老
广陵有卖饼王老，无妻，独与一女居。
王老怒，持刀逐之，少年跃走得免。王老怒甚，遂杀其女。
而少年行至中路，忽流血满身。吏呵问之，不知所对。
拘之以还王老之居，邻伍方案验其事。王老见而识之，遂抵罪。
桃林禾
闽王审知，初为泉州刺史。
州北数十里，地名桃林。
光启初，一夕，村中地震有声，如鸣数百面鼓。
及明视之，禾稼方茂，了无一茎。
试掘地求之，则皆倒悬在土下。
其年，审知尅晋安，尽有瓯闽之地。传国六十年。
至于延羲立，桃林地中复有鼓声。
时禾已收，惟余梗在田。
及明视之，亦无一茎。
掘地求之，则亦倒悬土下。
其年，延羲为左右所杀，王氏遂灭。
王延政
王延政为建州节度，延平村人夜梦人告之曰：与汝富，旦入山求之。
明日入山，终无所得。
尔夕，复梦如前。
村人曰：旦已入山，无所得也。
其人曰：但求之，何故不得？
于是明日复入。
向暮，息大树下，见方丈之地独明净，试掘之，得赤土如丹。
既无他物，则负之归。饰以墙壁，焕然可爱。
人闻者，竞以善价。
从此人求市。
延政闻之，取以饰其宫室，署其人以牙门之职。
数年，建州亦败。
洪州樵人
洪州樵人，入西山岩石之下。
藤萝甚密，中有一女冠，姿色绝世，闭目端坐，衣帔皆如新。
众观之不能测，或为整其冠髻，即应手腐坏。众惧散去。
复寻之，不能得。
