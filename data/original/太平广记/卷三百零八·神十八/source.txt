李回李序蔡荣刘元迥郑翦柳澥马总崔龟从
李回
唐故相李回，少时常久疾。
兄軿，召巫觋，于庭中设酒食，以乐神。
方面壁而卧，忽闻庭中喧然。回视，见堂下有数十人，或衣黄衣绿，竞接酒食而啖之。
良久将散，巫欲撤其席，忽有一人自空而下，左右两翅。
诸鬼皆辟易而退，且曰：陆大夫神至矣。
巫者亦惊曰：陆大夫神来。
即命致酒食于庭。其首俯于筵上，食之且尽，乃就饮其酒。俄顷，其貌頳然，若有醉色。
遂飞去，群鬼亦随而失。后数日，回疾愈。
李序
元和四年，寿州霍丘县有李六郎，自称神人御史大夫李序。
与人言，不见其形。
有王筠者，为之役。
至霍丘月余，赁宅住，更无余物，唯几案绳床而已。
有人请事者，皆投状。
王筠铺于案侧，文字温润，须臾满纸。能书。字体分明，休咎皆应。
时河南长孙郢为镇遏使，初不之信，及见实，时与来往。
先是官宅后院空宽，夜后或枭鸣狐叫，小大为畏。
乃命李六郎与疏理，遂云诺。
每行，似风雨霎霎之声，须臾闻笞捶之声。遣之云：更不得来。
先知有李序之异而不信，乃长孙郢召之，须臾而至。
宗本求一扎，欲以呈于牧守，取纸笔而请。序曰：接对诸公，便书可乎？
张曰：可也。
初，案上三管笔，俄而忽失一管，旋见文字满纸。后云：御史大夫李序顿首。
宗本心服，归而告湘，湘乃令使邀之。
遂往来数日，云：是五狱之神之弟也。
第七舍弟在蕲州，某于阴道管此郡。亦饮酒，语声如女人，言词切要，宛畅笑咏。
常作笑巫诗曰：魍魉何曾见，头旋即下神。
图他衫子段，诈道大王嗔。
如此极多，亦不全记。
后云：暂往蕲州看舍弟。
到蕲乃七月中，仍令王筠送新粳米二斗，札一封，与长孙。
邻近数州人，皆请休咎于李序。其批判处犹存。
蔡荣
中牟县三异乡木工蔡荣者，自幼信神祈。
每食必分置于地，潜祝土地，至长未常暂忘也。
元和二年春，卧疾六七日。
方暮，有武吏走来，谓母曰：蔡荣衣服器用，速藏之，勿使人见，乃速为妇人服饰。
有来问者，必绐之曰： 出矣。
求其处，则亦意对，勿令知所在也。
言讫走去。妻母从其言。才毕，有将军乘马，从十余人，执弓矢，直入堂中，呼蔡荣。
其母惊惶曰：不在。
曰：何往。
对曰：荣醉归，怠于其业，老妇怒而笞之，荣或潜去，不知何在也，十余日矣。
将军遣吏入搜，搜者出曰：房中无丈夫，亦无器物。
将军连呼地界。
教藏者出曰：诺，责曰：蔡荣出行，岂不知处。
对曰：怒而私出，不告所由。
将军曰：王后殿倾，须此巧匠。
期限向尽，何人堪替？
对曰：梁城乡叶干者，巧于蔡荣。
计其年限，正当追役。
将军者走马而去。
有顷，教藏者复来曰：某地界所由也，以蔡荣每食必相召，故投恩耳。
俄闻梁城乡叶干者暴卒。干妻乃荣母之犹子也。
审其死者，正当荣服雌服之时。
有李复者，从母夫杨曙，为中弁团户于三异乡，遍周其事。就召荣母问之。回以相告。
其泛祭之见德者，岂其然乎？
刘元迥
刘元迥者，狡妄人也。
自言能炼水银作黄金，又巧以鬼道惑众，众多迷之，以是致富。
李师古镇平卢，招延四方之士，一艺者至，则厚给之。
元迥遂以此术干师古，师古异之，面试其能，或十铢五铢。
皆立成焉。盖先以金屑置于汞中也。
师古曰：此诚至宝，宜何用？
元迥贵成其奸，不虞后害，乃曰：杂之他药，徐烧三年，可以飞仙；为食器，可以避毒；以为玩用，可以辟邪。
师古大神之，因曰：再烧其期稍缓，子且为我化十斤，将备吾所急之器也。
元迥本炫此术，规师古钱帛，逡巡则谋遁去。
为师古縻之，专令烧金。
其数极广，元迥无从而致，因以鬼道说师古曰：公绍续一方，三十余载，虽戎马仓廪，天下莫与之俦，然欲遣四方仰归威德，所图必遂者，须假神祈之力。
师古甚悦，因而询之，元迥则曰：泰岳天齐王，玄宗东封，因以沈香刻制其像。所以玄宗享国永年。
公能以他宝易其像，则受福与开元等矣。师古狂悖，甚然之。
元迥乃曰：全驱而至，或恐卒不能办。且以黄金十五斤，铸换其首，因当获祐矣。
师古曰：君便先为烧之，速成其事。
元迥大笑曰：天齐虽曰贵神，乃鬼类耳。
若以吾金为其首，岂冥鬼敢依至灵之物哉！
是则斥逐天齐，何希其福哉！
但以山泽纯金而易之，则可矣。
师古尤异之，则以藏金二十斤，恣元迥所为，仍命元迥就岳庙而易焉。
元迥乃以铅锡杂类，镕其外而易之。
怀其真金以归，为师古作饮食器皿，靡不办集矣。师古尤加礼重，事之如兄。
玉帛姬妾居第，资奉甚厚。明年，师古方宴僚属将吏，忽有庖人，自厨径诣师古。
于众会之中，因举身丈余，蹈空而立，大诟曰：我五岳之神，是何贼盗，残我仪质？
我上诉于帝，涉岁方归。及归，我之甲兵军马，帑藏财物，皆为黄石公所掠去。
则又极骂，复耸身数丈，良久履地。
师古令曳去。
庖人无复知觉，但若沉醉者数日。
师古则令画作戎车战士，戈甲旌旗，及纸钱绫帛数十车，就泰山而焚之。
尚未悟元迥之奸。方将理之，而师古暴疡。
不数日，脑溃而卒。
其弟师道领事，即令判官李文会、虞早等按之。元迥词穷，戮之于市。
郑翦
穆宗有事于南郊，将谒太清空。
长安县主簿郑翦主役，于御院之西序，见白衣老人云：此下有井，正值黄帝路过，汝速实之。不然，罪在不测。
翦惶惧，使修之。其处已陷数尺，发之则古井也。
惊顾之际，已失老人所在。
功德使护军中尉刘弘规奏之。
帝至宫朝献毕，赴南郊，于宫门驻马。
宰臣及供奉官称贺，遂命翰林学士韦处厚撰记，令起居郎柳公权，书于实井之上，名曰《望瑞感应纪》。
仍赐郑翦绯衣。
柳澥
柳澥少贫，游岭表。
广州节度使孔戣，遇之甚厚，赠百余金，谕令西上。
遂与秀才严烛、曾黯数人，同舟北归。
至阳朔县南六十里，方博于舟中，忽推去博局，起离席，以手接一物。初视之，若有人投刺者。
即急命衫带，泊舟而下。
但每至夜泊之处，则必箕踞而坐。
指挥处分，皆非生者所为。阳朔去州尚三日程，其五十滩，常须舟人尽力乃过，至是一宿而至。澥常见二紫衣，具军容，执锤，驱百余卒，在水中推挽其舟。澥至桂州，修家书才毕而卒。
时唐元和十四年八月也。
马总
马总为天平节度使。暇日方修远书，时术人程居在傍。
总凭几，忽若假寐，而神色惨蹙，不类于常。
程不敢惊，乃徐起，诣其佐相元封告之。
俄而总召元封，屏人谓曰：异事异事，某适有所诣，严邃崇閟，王者之居不若也。
为人导前，见故杜十丈司徒，笑而下阶相迎曰： 久延望。甚喜相见。
因留连曰： 之此官，亦人世之中书令耳。六合之内，靡不关由。
然久处会剧，心力殆倦，将求贤自代。
公之识度，诚克大用，况亲且故，所以奉邀。敬以相授。
总因辞退，至于泣下。
良久，杜乃曰： 既未为愿，则且归矣。
然二十年，当复相见？ 
总既寤，大喜其寿之遐远。
自是后二年而死，岂马公误听，将祐增其年，以悦其意也？
崔龟从
崔龟从，长庆三年，以大理评事从事河中府。
一夕，梦与人入官署，及其庭，望见室内有人当阳，仪卫甚盛。又一人侧坐，容饰略同。
皆隆准盱目，搦管视状，若决事者。
因疾趋及阶，拜唯而退。
行及西庙，视庑下牖间，文簿堆积于大格，若今之吏舍。
有吏抱案而出，因迎问之：此当是阴府，某愿知禄寿几何。
吏应曰：二人后且皆为此州刺史，无劳阅簿也。
及出门，又见同时从事，席地而樗蒲。
归寤，大异之，仿佛在目。
唯所与同行者，梦中问之，其姓名是常所交游，及觉，遂妄其人。
明日入公府，话于同舍，皆以为吉。解曰：君梦得君，而又见樗蒱者，蒲也。
君后当如主公，节临蒲州矣。
尔后每入祠庙，辄思所梦，尝屡谒河渎。
开成中，自户部侍郎，出为宣州，去前梦二十年矣。
五月至郡，吏告曰：敬亭神实州人所严奉，每岁无贵贱，必一祠焉。
其他祈祷报谢无虚日。
以故廉使辄备礼祠谒。龟从时病，至秋乃愈，因谒庙。及门怳然，屏上有画人，抱案而鞠躬，乃梦中之吏也。
入庙所经历，无非昔梦，唯无同行者。
归以告妻子。
明年七月，龟从又病，苦下泄，尤不喜食，暮夜辄大剧。因自诊前梦，以为吏所告者，吾其终于此乎？
因心祷之。
既寐，又梦晨起视事如常时。
将就便室，及侧门，有家吏姚珪者，附耳言曰：左府君使人传语。
闻之心悸而毛坚，意其非常人。
就室未及坐，有一人，戎服提刀，奔趋而入。视其状魁岸，面黝而加赤，不类人色。紫衣黦剥，乃敬亭庙中阶下土偶人也。
未及语，龟从厉声言曰：我年得几许？
遽应曰：得六十几。
梦中记其言，及觉，遂忘其奇载，意者神不欲人逆知其终欤？
迟明，自为文以祝神，具道所以。命儿侄将酒牢庙中以祷。
先是疾作，医言疾由寒而发，服热药辄剧。
遂求医于浙西，医沈中遂乘驿而至。既切脉，直言公之疾，热过而气壅，当以阳治之，药剂以甘草犀角为主。
如其言，涉旬而稍间，经月而良已。
自以为必神之助，又自为文以祝神。
因出私俸，修庙之坏隳，加置土偶人，写垣墉之画绘皆新之。大设乐以享神，自举襟袖以舞。
始长庆感梦之时，绝不为五木之戏，及至江南，方与从事复为之。龟从后入相，罢为少保归洛。大中七年卒。
