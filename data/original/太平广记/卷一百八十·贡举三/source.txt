常衮宋济牛锡庶崔元翰湛责尹极李程蔡南史牛僧孺杨虞卿苗缵费冠卿李固言殷尧藩施肩吾张正甫冯宿张环杨三喜
常衮
唐德宗初即位，宰相常衮为福建观察使治其地。
观游宴飨，必召与之。时未几，皆化翕然。
于时欧阳詹独秀出，衮加敬爱，诸生皆推服。
闽越之人举进士，繇詹始也。
詹死于国子四门助教，陇西李翱为传，韩愈作哀辞。
宋济
唐德宗微行，一日夏中至西明寺。
时宋济在僧院过夏。上忽入济院，方在窗下，犊鼻葛巾抄书。
上曰：茶请一碗。
济曰：鼎水中煎，此有茶味，请自泼之。
上又问曰：作何事业？
兼问姓行。
济云：姓宋第五，应进士举。
又曰：所业何？
曰：作诗。
宋济云：圣意不测语未竟。
忽从辇递到。曰官家、官家。济惶惧待罪。
上曰：宋五大坦率。
后礼部放榜，上命内臣看有济名。
使回奏无名，上曰：宋五又坦率也。
或有客讥宋济曰：白袍子何纷纷？
济曰：为朱袍、紫袍纷纷耳。
牛锡庶
牛锡庶性静退寡合，累举不举。贞元元年，因问日者，曰：君明年合状头及第。
锡庶但望偶中一第尔，殊不信也。
时已八月，未命主司。
偶至少保萧昕宅前，值昕杖策，将独游南园。
锡庶遇之，遽投刺，并贽所业。
昕独居，方思宾友，甚喜。
延与之语。
及省文卷，再三称赏。
因问曰：外间议者以何人当知举？
锡庶对曰：尚书至公为心，必更出领一岁。
若尔。君即状头也。
锡庶起拜谢。复坐未安，忽闻驰马传呼曰：尚书知举。
昕遽起。锡庶复再拜曰：尚书适已赐许，皇天后土，实闻斯言。
昕曰：前言期矣。
明年果状头及第。崔元翰
崔元翰为杨炎所引，欲拜补阙，恳曰：愿举进士，由此独步场中。
然不晓程试，先求题目为地。
崔敖知之。旭日，都堂始开，敖盛气白主司曰：若出白云起封中题，敖请退。
主司为其所中，卒愕然换之。
是岁，二崔俱捷。
湛贲
彭伉、湛贲俱袁州宜春人，伉妻又湛姨也。
伉举进士擢第，湛犹为县吏。
其妻忿然责之曰：男子不能自励，窘辱如此，复何为容？湛感其言，孜孜学业。
未数载，一举登第。
伉常侮之，其时伉方跨驴，纵游于郊郛。
忽有家僮驰报：湛郎及第。伉失声而坠。故袁人谑曰：湛贲及第，彭伉落驴。
尹极
贞元七年，杜黄裳知举。
闻尹极时名籍籍，乃微服访之，问场中名士，极唯唯。
黄裳乃具告曰：某即今年主司也，受命久矣，唯得一人，某他不能尽知，敢以为请。
极耸然谢曰：既辱下问，敢有所隐？
即言子弟有崔元略。孤进有沐藻、令孤楚数人。
黄裳大喜。
其年极状头及第。
试珠还合浦赋。藻赋成，忽假寐，梦人告曰：何不叙珠来去之意。
既寤，乃改数句，又谢恩。
黄裳谓藻曰：叙珠来去，如有神助。
李程
李程贞元中试日五色赋，先榜落矣。
初出试，杨于陵省宿归第，遇程于省门，询之所试。
程探靴靿中得赋稿，示之。
其破题曰：德动天鉴，祥天日华。
于陵览之，谓程曰：公今须作状元。
翌日，杂文无名。
奈何用旧题？主文辞以非也。于陵曰：不止题目，向有人赋此，韵脚亦同。
主文大惊。
于陵乃出程赋示之。主文叹赏不已。于陵曰当今场中若有此赋，侍郎何以待之？
主文曰：无则已，有即非状无不可也。
于陵曰：苟如此，侍郎已遗贤矣，此乃李程所作。
亟命取程所纳而对，不差一字。
主文因而致谢，谋之于陵，于是擢为状元，前榜不复收矣。
程后出镇大梁，闻浩虚舟应宏词，复赋此题，颇虑浩愈于己，驰一介取原本。既至，将启缄，尚有忧色。及覩浩破题曰：丽日焜煌，中含瑞光。程喜曰：李程在裹。
蔡南史
贞元十二年，驸马王士平与义阳公主反目。
蔡南史、独孤申叔播为乐曲，号义阳子，有团雪散雪之歌。
德宗闻之怒，欲废科举，后但流斥南史乃止。
牛僧孺
牛僧孺始举进士，致琴书于灞浐间。
先以所业谒韩愈、皇甫湜。
时首造愈，值愈他适，留卷而已。
无何，愈访湜。时僧孺亦及门。
二贤览刺忻然，同契延接，询及所止。
二公披卷，卷首有说乐一章。未阅其词，遽曰：斯高文。
且以拍板为何等？
对曰：谓之乐句。
二公相顾大喜曰：斯高文必矣。
僧孺因谋所居，二公沈然良久，乃曰：可于客户税一庙院。
僧孺如所教。
造门致谢，二公又诲之曰：某日可游青龙寺。
薄暮而归，二公联鏕至彼。因大署其门曰：韩愈、皇甫湜同访几官不遇。
翌日，辇毂名士咸观焉。
奇章之名，由是赫然矣。
僧孺既及第，过堂，宰相谓曰：扫厅奉候。
僧孺独出曰：不敢。
众耸异之。杨虞卿
杨虞卿及第后，举宏词，为校书，来淮南就李鄘婚姻。
遇前进士陈商，启护穷窘，虞卿未相识。
闻之，倒囊以济。
苗缵
苗粲子缵应举，而粲以中风语涩，而心绪至切。
临试，又疾亟。
缵乃为状，请许入试否？
粲犹能把笔，淡墨为书曰：入入！
其父子之情切如此。
其年，缵及第。
费冠卿
费冠卿元和二年及第，以禄不及亲，永怀罔极之念，遂隐于池阳九华山。
长庆中，殿中侍御史李行修举冠卿孝节，徵拜右拾遗。
峻节无双，清飚自远。
夫旌孝行、举逸人，所以厚风俗而敦名教也。
宜陈高奖，以儆薄夫。
擢参近侍之荣，载伫移忠之效：可右拾遗。
冠卿竟不应徵命。
李固言
李固言生于凤翔庄墅，性质厚，未熟造谒。
始应进士举，舍于亲表柳氏京第。
诸柳昆仲，率多谑戏。
以固言不闲人事，俾信趋揖之仪。
诸柳与导行卷去处，先令投许常侍。
虽然，亦藏之于心。又睹头巾上文字，知其朴质。无何，来年许知礼闱，乃以固言为状头。
殷尧藩
元和九年，韦贯之榜，殷尧藩杂文落矣。
阳汉公乃贯之前榜门生，盛言尧藩之屈，贯之为之重收。
施肩吾
施肩吾元和十年及第。
以洪州之西山，乃十二真君羽化之地，灵迹具存，慕其真风，高蹈于此。
尝赋闲居遣兴七言诗一百韵，大行于世。
张正甫
张正甫为河南尹，裴度衔命伐淮西，置宴府西亭。
裴言一举人词艺，好解头。
张正色曰：相公此行何为也？
争记得河南解头。
裴有惭色。
冯宿
冯宿之三子陶、韬、图，兄弟连年进士及第，连年登宏词科。
一时之盛，代无比焉。
当太和初，冯氏进士及第者，海内十人。
而公家兄弟叔侄八人。
张环
张环兄弟七人并举进士。
杨三喜
杨敬之拜国子司业，次子载进士及第，长子三史登科，时号杨三喜。
