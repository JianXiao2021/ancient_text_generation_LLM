李子苌袁安严遵李崇魏先生李义琛蒋恒王璥李杰裴子云郭正一张楚金董行成张鷟张松寿苏无名赵涓袁滋
李子苌
汉李子苌为政，欲知囚情。
以梧槚为人，象囚人形，凿地为陷，以芦为郭，卧木囚其中。
囚罪正是，木囚不动；囚冤侵夺，木囚动出。
不知囚之精神著木人邪？将天神之气动木囚也！袁安
汉袁安为楚相。会楚王坐事，平相牵引，拘系者千余人。毒楚横暴，囚皆自诬。
历三年而狱不决，坐掠幽而死者百余人。
天用炎旱，赤地千里。
安授拜，即控辔而行。
既到，决狱事，人人具录辞状，本非首谋，为王所引，应时理遣。一日之中，延千人之命。
其时甘两滂霈，岁大丰稔。
严遵
严遵为扬州刺史，行部，闻道傍女子哭而声不哀。
问之，亡夫遭烧死。
遵敕吏舆尸到，令人守之曰：当有物往。
更日，有蝇聚头所。遵令披视，銕锥贯顶。
考问，以淫杀夫。
李崇
北齐顿丘李崇，陈留公诞之子。
高祖时，为兖州刺史。
兖州比多劫盗，崇乃村置一楼，楼悬一鼓，盗发之处，槌鼓乱击。
四面诸村，始闻者挝鼓一通，次闻者复挝以为节，俄顷之间，声布百里。
伏其险要，无不擒获。诸州置鼓，自此始也。
世宗时，除扬州刺史。
崇明察审，奸邪惮之，号曰卧虎。
魏先生
魏先生生于周，家于宋，儒书之外，详究乐章。
隋初，出游关右。值太常考乐，议者未平，闻先生来，竞往谒问。
先生乃取平陈乐器，与乐官林夔、蔡子元等，详其律度，然后金石丝竹，咸得其所，内致清商署焉。
太乐官敛帛二百段以酬之，先生不复入仕，遂归梁宋，以琴酒为娱。
及隋末兵兴，畅玄感战败，谋主李密亡命雁门，变姓名以教授。先生同其乡曲，由是遂相来往。
常论钟律，李密颇能。
先生因戏之曰：观吾子气沮而目乱，心摇而语偷。
气沮者新破败；目乱者无所主；心摇者神未定；语偷者思有谋于人。
今方捕蒲山党，得非长者乎？
李公惊起，捉先生手曰：既能知我，岂不能救我欤？
先生曰：吾子无帝王规模，非将帅才略，乃乱世之雄杰耳。
李公曰：为吾辩析行藏，亦当由此而退。
先生曰：夫为帝王者，宠罗天地，仪范古今。外则日用而不知，中则岁功而自立。
尧询四岳，举鲧而殛羽山，此乃出于无私；汉任三杰，纳良而围垓下，亦出于无私也。
故凤有爪吻而不施，麟有蹄突而永废者，能付其道，而永自集于时者，此帝王规模也。
凡为将帅者，幕建太一旗，驱无战之师，伐有民之罪。
乃凋戈既授，玉弩斯张，诚负羁之有言，那季良之犹在。所以务其宴犒，致逸待劳，修其屯田。观衅而动。遂使风生虎啸，不可抗其威，云起龙骧，不可攘其势。
仲尼曰：我战则克，孟柯云： 夫谁与敌？ 
此将帅之才也。
至有衷其才智，动以机钤，公于国则为帅臣，私于己则曰乱盗。
私于己者，必掠取财色，屠其城池。
朱亥为前席之宾，樊哙为升堂之客。
朝闻夕死，公孙终败于邑中；宁我负人，曹操岂兼于天下。
是忘辇千金之贶，陈一饭之恩，有感谢之人，无怀归之众。
且鲁史之诫曰度德，连山之文曰待时。
尚欲谋于人，不能惠于己。
天人厌乱，历数有归。
时雨降而袄蕣除，太阳升而层冰释。引绳缚虎，难希飞兔之门，赴水持瓶，岂是安生之地？
吾尝望气汾晋，有圣人生。
能往事之，富贵可取。
李公拂衣而言曰：隋氏以弑杀取天下，吾家以勋德居人表。振臂一呼，众必响应。提兵时伐，何往不下。
道行可以取四海，不行亦足王一方。
因寓怀赋诗，为乡吏发觉，李公脱身西走，所在收兵。
北依黎阳，而南据洛口，连营百万，与王充争衡，首尾三年，终见败覆。
追思魏生之言，即日遂归于唐。乃授司农之官。后复桃林之叛。
魏生得道之士，不志其名，盖文真之宗亲也。
李义琛
太宗朝，文成公主自吐蕃贡金数百，至岐州遇盗。
前后发使案问，无获贼者。
太宗召诸御史目之，特命李义琛前曰：卿神清俊拔，暂劳卿推逐，必当获贼。
琛受命，施以密计，数日尽获贼矣。
太宗喜，特加七阶，锡金二十两。
蒋恒
贞观中，卫州板桥店主张迪妻归宁。
有卫州三卫杨真等三人投宿，五更早发。
夜有人取三卫刀杀张迪，其刀却内鞘中，真等不之知。
至明，店人追真等，视乃有血痕，囚禁拷讯。
真等苦毒，遂自诬。
上疑之，差御史蒋恒覆推。
至，总追店人十五已上集。为人不足，且散。惟留一老婆年八十已上，晚放出。
令狱典密觇之。
曰：婆出，当有一人与婆语者，即记取姓名，勿令漏泄。
果有一人共语，即记之。
明日复尔，其人又问婆：使人作何推勘。
如是者三日，并是此人。恒总追集男女三百余人。就中唤与老婆语者一人出，余并放散。
问之具伏。云：与迪妻奸杀有实。
奏之，敕赐帛二百段，除侍御史。
王璥
贞观中，左丞李行廉。弟行诠，前妻子忠，璥其后母，遂私将潜藏。云敕追入内，行廉不知，乃进状。
奉敕推诘峻急，其后母诈以领中勒项，卧街中。
长安县诘之，云：有人诈宣敕唤去，一紫袍人见留数宿，不知姓名，勒项送置街中。
忠惶恐，私就卜问，被不良人疑之，执送县。
县尉王璥引就房内，推问不承。
璥先令一人伏案褥下听之，令一人报云；长使唤，璥锁房门而去。
子母相谓曰：必不得承。
并私密之语。
璥至开门，案下人亦起。
母子大惊。并具承，伏法。
李杰
李杰为河南尹。有寡妇告其子不孝。
其子不能自理，但云。得罪于母，死所甘分。
杰察其状，非不孝子。
谓寡妇曰：汝寡居，唯有一子，今告之，罪至死，得无悔乎？寡妇曰：子无赖，不顺母，宁复惜乎？
杰曰：审如此，可买棺木，来取儿尸。
因使人觇其后。
寡妇既出，谓一道士曰：事了矣。
俄持棺至，杰尚冀有悔，再三喻之，寡妇执意如初。
道士立于门外，密令擒之。
一讯承伏，与寡妇私通，常为儿所制，故欲除之。
杰放其子，杖杀道士及寡妇，便同棺盛之。
裴子云
卫州新乡县令裴子云好奇策。
部人王敬戍边，留牸牛六头于舅李进处。
养五年，产犊三十头。
例十贯已上，敬还索牛。
两头已死，只还四头老牛，余并非汝牛生，总不肯还。
敬忿之，投县陈牒。子云令送敬付狱禁，叫追盗牛贼李进。
进急，乃吐疑云：三十头牛，总是外甥牸牛所生，实非盗得。
云遣去布衫，进见是敬曰，此是外甥也。
云曰：若是，即还他牛。
进默然。
云曰：五年养牛辛苦，与数头，余并还敬。一县服其精察。
郭正一
中书舍人郭正一破平壤，得一高丽婢，名玉素，极姝艳，令专知财物库。
正一夜须浆水粥，非玉素煮之不可。玉素乃毒之而进。正一急曰：此婢药我！
索土浆甘草服之，良久乃解。
觅婢不得，并失金银器物余十事。
录奏，敕令长安万年捉，不良脊烂，求贼鼎沸，三日不获。
不良主帅魏昶有策略，取舍人家奴，选年少端正者三人，布衫笼头至街。
缚卫士四人，问十日内已来，何人觅舍人家。
卫士云：有投化高丽留书，遣付舍人捉马奴。
书见在。检云：金城坊中有一空宅，更无语。
不良往金城坊空宅，并搜之。
至一宅，封锁甚密。打锁破开之，婢及高丽并在其中。
拷问，乃是投化高丽共捉马奴藏之。
奉敕斩于东市。
张楚金
垂拱年，则天监国，罗织事起。
湖州佐史江琛取刺史裴光判书，割字合成文理，诈为徐敬业反书以告。
差使推光，款书是光书，疑语非光语。
前后三使推，不能决。
敕令差能推事人，勘当取实。
佥曰：张楚金可，乃使之。楚金忧闷，仰卧西窗。日到，向看之，字似。补作平看则不觉，向日则见之。
令唤州官集，索一瓮水，令琛投书于水中，字一一解散。
琛叩头伏罪。敕令决一百，然后斩之。赏楚金绢百匹。
董行成
怀州河内县董行成能策贼。
有一人从河阳长店，盗行人驴一头并皮袋。
天欲晓，至怀州。
行成至街中见之，叱曰：个贼住！
即下驴来，遂承伏。
捉送县。有顷，驴主寻踪至，皆如其言。
张鷟
张鷟为河阳县尉日，有构架人吕元伪作仓督冯忱书，盗粜仓栗。
忱不认书，元乃坚执，不能定。
鷟取吕元告牒，括两头，唯留一字，问：是汝书，即注是字，不是，即注非字。
元乃注曰非。去括，即是元牒，且决五下。
又括诈冯忱书上一字，以问之，注曰是。
去括，乃诈书也。元连项赤，叩头伏罪。
又有一客，驴缰断，并鞍失，三日访不获，告县。
鷟推勘急。夜放驴出，而藏其鞍，可直五千钱。
鷟曰：此可知也。
令将却笼头放之，驴向旧喂处。
鷟令搜其家，其鞍于草积下得之。
人伏其能。
张松寿
张松寿为长安令，时昆明池侧有劫杀。
奉敕，日内须获贼，如违，所由科罪。
寿至行劫处，寻踪绪。
见一老婆于树下卖食。
至，以从骑驮来入县，供以酒食。
经三日，还以马送旧坐处。
令一腹心人看，有人共婆语，即捉来。
须臾，一人来问：明府若为推逐？
即被布衫笼头，送县。
一问具承，并赃并获。
时人以为神明。
苏无名
天后时，赏赐太平公主细器宝物两食合，所直黄金千镒。
公主纳之藏中，岁余取之，尽为盗所将矣。
公主言之，天后大怒。召洛州长史谓曰：三日不得盗，罪。
长史惧，谓两县主盗官曰：两日不得贼，死。
尉谓吏卒游徼曰：一日必擒之，擒不得，先死。
吏卒游徼惧，计无所出。
衢中遇湖州别驾苏无名，相与请之至县。
游徼白尉：得盗物者来矣。
无名遽进至阶，尉迎问故。无名曰：吾湖州别驾也。入计在兹。
尉呼吏卒，何诬辱别驾？
无名笑曰：君无怒吏卒，抑有由也。
无名历官所在，擒奸擿伏有名。
每偷，至无名前，无得过者。
此辈应先闻，故将来，庶解围耳。尉喜，请其方。
无名曰：与君至府，君可先入白之。
尉白其故，长史大悦。降阶执其手曰：今日遇公，却赐吾命，请遂其由。
无名曰：请与君求见对玉阶，乃言之。
于是天后召之，谓曰：卿得贼乎？
无名曰：若委臣取贼，无拘日月，且宽府县，令不追求，仍以两县擒盗吏卒，尽以付臣，臣为陛下取之，亦不出数十日耳。
天后许之。
无名戒使卒：缓则相闻。月余，值寒食。
无名尽召吏卒，约曰：十人五人为侣，于东门北门伺之。
见有胡人与党十余，皆衣衰绖，相随出赴北邙者，可踵之而报。
吏卒伺之，果得。
驰白无名。
往视之，问伺者：诸胡何若？
伺者曰：胡至一新冢，设奠，哭而不哀。
亦撤奠，即巡行冢旁，相视而笑。
无名喜曰：得之矣。
因使吏卒，尽执诸胡，而发其冢。
冢开，割棺视之，棺中尽宝物也。
奏之，天后问无名：卿何才智过人，而得此盗？
对曰：臣非有他计，但识盗耳。
当臣到都之日，即此胡出葬之时。臣亦见即知是偷，但不知其葬物处。
今寒节拜扫，计必出城，寻其所之，足知其墓。
贼既设奠而哭不哀，明所葬非人也。
奠而哭毕，巡冢相视而笑，喜墓无损伤也。
向若陛下迫促府县，此贼计急。
必取之而逃，今者更不追求，自然意缓，故未将出。天后曰：善。
赐金帛，加秩二等。
赵涓
永泰初，禁中失火，焚屋室数十间，与东宫稍迫近，代宗深惊疑之。
赵涓为巡使，令即讯。
涓周立案验，乃上直中官遗火所致也。
推鞫明审，颇尽事情，代宗甚嘉赏焉。
德宗在东宫，常感涓之究理详细。
及典衢州，年老，韩滉奏请免其官。
德宗见其名，谓宰相曰：岂非永泰初御史赵涓乎？
对曰：然。
即日拜尚书左丞。
袁滋
李汧公勉镇凤翔，有属邑编甿因耨田，得马蹄金一瓮。
里民送于县署。公牒将置府庭。
宰邑者喜获兹宝，欲自以为殊绩。
虑公藏主守不严，因使实于私室。
信宿，与官吏重开视之，则皆为块矣。
瓮金出土之际，乡社悉来观验，遽为变更，靡不惊骇。
以状闻于府主。议者佥云：奸计换之。
遂遣理曹掾与军吏数人，就鞠其案。
于是获金里社，咸共证。宰邑者为众所挤，拥沮莫能自由。既而诘辱滋甚，遂以易金伏罪。词款具存，未穷隐用之所。
令拘絷仆隶，胁以刑辟。或云藏于粪壤，或云投于水中。
纷纭枉挠。结成，具司备狱，以案上闻。
汧公览之亦怒。俄而因有宴，停杯语及斯事。列坐宾客，咸共谈谑。或云效齐人之攫，或云有杨震之癖。谈笑移时，以为胠箧穿窬，无足讶也。
时袁相国滋亦在幕中，俯首略无词对。
李公目之数四曰：宰邑者非判官懿亲乎？
袁相曰：与之无素。
李公曰：闻彼之罪，何不乐甚乎？
袁相曰：甚疑此事未了，便请相公详之。
汧公曰：换金之状极明，若言未了，当别有所见，非判官莫探情伪。
袁相曰：诺。因俾移狱于府中案问。
乃令阅瓮间，得二百五十余块，诘其初获者，即本质存焉。
遂于列肆索金，镕写与块形相等。
既成，始秤其半，已及三百斤矣。
询其负担人力，乃二农夫，以竹舁至县境。
计其金大数，非二人以竹担可举，明其即路之时，金已化为土矣。
于是群疑大豁。宰邑者遂获清雪。
汧公叹伏无已，每言才智不如。
其后履历清途，至德宗朝为宰相。
愚常闻金宝藏于土中，偶见者或变其质。
东都敦化坊有麟德废观，殿悉皆颓毁。
咸通中，毕诚相国，别令营造，建基址间，得巨瓮，皆贮白银。
辇材者与工匠三四十人，当昼，惧为官中所取，遂辇材木盖之，以伺昏黑。
及夜，各以衣服包裹而归。
明旦开之，如坚土削成为银梃。所说与此正同。
