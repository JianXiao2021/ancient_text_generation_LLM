龙张温郭彦郎王宗郎犀浦龙井鱼安天龙曹宽梦青衣
蛟汉武白蛟浔阳桥王述王植陆社儿长沙女苏颋斗蛟洪氏女洪贞
老蛟武休潭伐蛟
龙
张温
王蜀时，梓州有张温者好捕鱼，曾作客馆镇将。
夏中，携宾观鱼，偶游近龙潭之下。
热甚，志不快。自入水举网，获一鱼长尺许，鬐鳞如金，拨刺不已。
俯岸人皆异之。
逡巡晦暝，风雨骤作。
温惶骇，奔走数里，依然烈景。
或曰： 所获金鱼，即潭龙也。 
是知龙为鱼服，自贻其患。苟无风雨之变，亦难逃鼎俎矣。
龙潭取鱼，亦宜戒慎。
郭彦郎
世言乖龙苦于行雨，而多窜匿，为雷神捕之。
或在古木及楹柱之内，若旷野之间，无处逃匿，即入牛角或牧童之身。
往往为此物所累而震死也。
蜀邸有军将郭彦郎者，行舟侠江，至罗云溉。方食而卧，心神恍惚如梦，见一黄衣人曰： 莫错。 
而于口中探得一物而去。
觉来，但觉咽喉中痛。
于是篙工辈但见船上雷电晦暝，震声甚厉。
斯则乖龙入口也。
南山宣律师，乖龙入中指节，又非虚说。
所以孔圣之言，迅雷风烈必变，可不敬之乎？ 
王宗郎
大小五十，累累接迹，行入汉江，却过庙所。
往复数里，或隐或见。
三日乃止。
犀浦龙
癸酉年，犀浦界田中有小龙青黑色。
割为两片，旬日臭败，寻亦失去。
摩呵池大厅西面亦有龙井，甚灵，人不可犯。
井鱼
成都书台坊武侯宅南，乘烟观内古井中有鱼。
长六七寸。往往游于井上。
水必腾涌。
相传井中有龙。
安天龙
后唐同光中，沧洲民有子母苦于科徭，流移近界封店。
路逢白蛇，其子以绳系蛇项，约而行，无何摆其头落。
须臾，一片白云起，雷电暴作，撮将此子上天空中，为雷火烧杀坠地。而背有大书，人莫之识。
忽有一人云，何不以青物蒙之，即识其字。
遂以青裙被之。
有识字读之曰： 此人杀害安天龙，为天神所诛。 
葆光子曰： 龙神物也，况有安天之号，必能变化无方。岂有一竖子绳系而殒之？
遽致天人之罚。斯又何哉！ 
曹宽
石晋时，常山帅安重荣将谋干纪。
其管界与邢台连接，斗杀一龙。乡豪有曹宽者见之，取其双角。
前有一物如帘，文如乱锦，人莫知之。
曹宽经年为寇所杀。
壬寅年，讨镇州，诛安重荣也。
葆光子读《北史》，见陆法和在梁时，将兵拒侯景将任约于江上。曰： 彼龙睡不动，吾军之龙。甚自跃踊。 遂击之大败，而擒任约。
是则军阵之上，龙必先斗。
常山龙死，得非王师大捷，重荣授首乎？
黄巢败于陈州，李克用脱梁王之难，皆大雨震雷之助。
梦青衣
孟蜀主母后之宫有卫圣神龙堂，亦尝修饰严洁。
盖即世俗之家神也。
一旦别欲广其殿宇，因昼寝，梦一青衣谓后曰： 今神龙意欲出宫外居止，宜于寺观中安排可也。 后欲从之，而子未许。
后又梦见青衣重请，因选昭觉寺廊庑间，特建一庙。
土木既就，绘事云毕，遂宣教坊乐。自宫中引出，奏送神曲；归新庙中，奏迎神曲。
其日玄云四合，大风振起，及神归位，雨即滂沱。
或曰： 卫圣神龙出离宫殿，是不祥也。 
逾年，国亡灭而去，土地归庙中矣。
蛟
汉武白蛟
汉武帝恒以季秋之月，泛灵溢之舟于琳池之上，穷夜达昼。
于季台之下，以香金为钩，缩丝纶，以舟鲤为饵，不逾旬曰，钓一白蛟长三四丈，若龙而无鳞甲。
帝曰： 非龙也。 
于是付太官为鲜。
而肉紫青，脆美无伦。
诏赐臣下，以为神感所获。
后竟不得。
浔阳桥
浔阳城东门通大桥，常有蛟为百姓害。
董奉疏符沉水中，少日，见一蛟死浮出。
王述
吴大帝赤乌三年七月，有王述者采药于天台山。
时热，息于石桥下，临溪饮。
忽见溪中有一小青衣长尺余，执一青衣乘赤鲤鱼，径入云中，渐渐不见。
述良久登峻岩四望，见海上风云起，顷刻雷电交鸣，俄然将至。
述惧，伏于虚树中。见牵一物如布，而色如漆，不知所适。
及天霁，又见所乘之赤鲤小童，还入溪中，乃黑蛟耳。王植
王植，新赣人也。
乘舟过襄江。时晚日远眺，谓友朱寿曰： 此中昔楚昭王获萍实之处，仲尼言童谣之应也。 
寿曰： 他人以童谣为偶然，而圣人必知之。 
言讫，见二人自岸下。
青衣持芦杖谓植曰： 卿来何自？ 
植曰： 自新赣而至于此尔。 
二人曰： 观君皆儒士也，习何典教？ 植、寿曰，各习诗礼。
二人且笑曰： 尼父云： 子不语神怪 。又云： 敬鬼神而远之 。
何也？ 
寿曰： 夫子圣人也，不言神怪者。恐惑典教。又言 敬鬼神而远之 者。
以戒彝伦，其意在奉宗之孝。 二人曰： 善。 又曰： 卿信乎？ 
曰； 然。 
二人曰： 我实非鬼神，又非人类。
今日偶与卿谈，乃天使也。
又谓植曰： 明日此岸有李环、戴政，俱商徒，以利剥万民，所贪未已。上帝恶，欲惩其罪于三日内。
卿无此泊。
慎之。 
言讫，没于江。寿、植但惊异之，未明何怪也。
及明，植谓寿曰： 有此之不祥，可移于远矣。 
乃牵舟于上流五有余步。
缆讫，见十余大舟自上流而至，果泊于植木处。
植曰： 可便详问其故，要知姓字。 
于是寿杖策而问之。
二商姓字，果如其所言。
寿心惊曰： 事定矣。 
乃谓植曰： 夫阴晦之间，恶人之不善，今夕方信之矣。 
植曰： 夫言幽明者，以幽有神而神之明，奈何不信乎？ 
时晋恭帝元熙元年七月也。
八日至十日，果有大风雷雨。而二商一时沉溺。
植初闻二人之言，私告于人。
及是共观者有数百人。
内有耿谭者年七十，素谙土事，谓植曰： 此中有二蛟如青蛇，长丈余，往往见于波中，时化游于洲渚，然亦不甚伤物。
卿所见二人青衣者，恐是此蛟有灵，奉上帝之命也。 
陆社儿
陆社儿者，江夏民，常种稻于江际。
夜归，路逢一女子，甚有容质。
谓社儿曰： 我昨自县前来，今欲归浦里，愿投君宿。 
然辞色甚有忧容。
社儿不得已，同归，闭室共寝。
未几，便闻暴风震雷明照。
社儿但觉此女惊惶，制之不止。
须臾雷震，只在帘前。
社儿寝室，有物突开。乘电光，见一大毛手拿此女去。
社儿仆地，绝而复苏。
及明，邻里异而问之。
社儿告以女子投宿之事。
少顷，乡人有渡江来者，云，此去九里，有大蛟龙无首，长百余丈，血流注地，盘泊数亩。有千万禽鸟，临而噪之也。
长沙女
长沙有人忘姓名。
家江边。有女下渚浣衣，觉身中有异，后不以为患，遂妊身。
生三物，皆如虾鱼。
女以己所生，甚怜之，著澡盘水中养。
经三月，此物遂大，乃是蛟子。
各有字，大者为当洪，次者名破阻，小者曰扑岸。
天暴雨，三蛟一时俱去，遂失所在。
后天欲雨，此物辄来。
女亦知其当来，便出望之。
蛟子亦出头望母，良久复去。
经年，此女亡后，三蛟一时俱至墓所哭泣，经日乃去。
闻其哭声，状如狗嗥。
苏颋
唐苏颋始为乌程尉。
暇日，曾与同寮泛舟沿溪，醉后讽咏，因至道矶寺。
寺前是雪溪最深处。
此水深不可测，中有蛟螭，代为人患。颋乘醉步行，还自骆驼桥，遇桥坏堕水，直至潭底。
水中有令人扶尚书出，遂冉冉至水上，颋遂得济。
斗蛟
唐天宝末，歙州牛与蛟斗。
初水中蛟杀人及畜等甚众，其牛因饮，为蛟所绕，直入潭底水中，便尔相触。
数日牛出，潭水赤。时人谓为蛟死。
洪氏女
歙州祁门县蛟潭。
俗传武陵乡有洪氏女，许嫁与鄱阳黎氏。
将娶，吉日未定，蛟化为男子。貌如其婿，具礼而娶去。
后月余，黎氏始到，知为蛟所娶，遂就蛟穴求之。
于路逢其蛟化为人，容貌殊丽，其婿心疑为蛟。
视，见蛟窃笑，遂杀之。果复蛟形。
又前到蛟穴，见其妻，并一犬在妻之旁。
乃取妻及犬以归。
始登船，而风雨暴至，木石飞腾，其妻及犬，皆化为蛟而去。
其婿为恶风飘到余姚，后数年归焉。
其后道人许旌阳又斩蛟于此，仍以板窒其穴。
今天清日朗，尚有仿佛见之。洪贞
鸡笼山在婺源县南九十五里，高一百六十丈，回环一十五里九十步，形如鸡笼焉。
唐开元中，有蛟龙变为道人，歙人洪贞以弟子之礼师之。
道流将卜居，寻诸名山。
到黄山，贞问此山何如，道流曰： 确而寒。 
次到飞布山，又问之。道流曰： 高而无辅。 
到此山，又问之。
道流曰： 此山宜葬。葬者可致侯王。不然，即出妖怪而已。 
贞问其所以，而不之告。
道流于室中寝，贞入，但见蛟龙，由是候睡觉而辞归。
道流遂入鄱阳而去。
贞归，迁其父于此山。
后二年，鄱阳洪水大发，漂荡数千家。
贞本好道，常焚香持念，颇有方术。
居于祁南之回玉乡，乡人遂称其变现神通，将图非望。
潜署百官，州中豪杰皆应之。
后州发兵就捕，获数十人，而贞竟不知所在。
老蛟
苏州武丘寺山，世言吴王阖闾陵。
有石穴，出于岩下，若嵌凿状。
中有水，深不可测。
或言秦王凿取剑之所。
唐永泰中，有少年经过，见一美女，在水中浴。
问少年同戏否，因前牵拽。少年遂解衣而入，因溺死。
数日，尸方浮出，而身尽干枯。其下必是老蛟潜窟，媚人以吮血故也。
其同行者述其状云。武休潭
王蜀先主时，修斜谷阁道，凤州衙将白。掌其事焉。
至武休潭，见一妇人浮水而来，意其溺者，命仆夫钩至岸滨。
忽化为大蛇，没于潭中。
白公以为不祥，因而致疾。
愚为诵岑参《招北客赋》云： 瞿塘之东，下有千岁老蛟。
化为妇人，炫服靓妆，游于水滨。 
白公闻之，方悟蛟也，厥疾寻瘳。
又内官宋愈昭，自言于柳州江岸，为二三女人所招，里民叫而止之，亦蛟也。
岑赋所言，斯足为证。
伐蛟
《月令》： 季秋伐蛟取鼍，以明蛟可伐而龙不可触也。 
蛟之为物，不识其形状。
非有鳞鬣四足乎？
或曰，虬蜧蛟蝹，状如蛇也。
南僧说蛟之形，如马蟥，即水蛭也，涎沫腥粘，掉尾缠人，而噬其血。
蜀人号为 马绊蛇 。
头如猫鼠，有一点白，汉州古城潭内马绊蛇，往往害人。
乡里募勇者伐之，身涂药，游泳于潭底，蛟乃跃于沙汭，蟠蜿力困，里灌噪以助，竟毙之。
