苍龙曹凤张鲁女江陵姥甘宗南鄩国龙场五色石震泽洞梁武后刘甲
宋云蔡玉李靖
苍龙
孔子当生之夜，二苍龙亘天而下，来附徵在之房，因而生夫子。
有二神女擎香露，空中而来，以沐浴徵在。
曹凤
后汉建武中，曹凤字仲理，为北地太守。政化尤异。
黄龙见于九里谷高冈亭，角长二丈，大十围，梢至十余丈。
天子嘉之，赐帛百匹，加秩中二千石。
张鲁女
张鲁之女，曾浣衣于山下，有白雾濛身，因而孕焉。
耻之自裁。
将死，谓其婢曰： 我死后，可破腹视之。 
婢如其言，得龙子一双，遂送于汉水。
既而女殡于山。
后数有龙至，其墓前成蹊。
江陵姥
江陵赵姥以沽酒为业。
义熙中，居室内忽地隆起，姥察为异。
朝夕以酒酹之。
尝见一物出头似驴，而地初无孔穴。
及姥死，家人闻土下有声如哭。
后人掘地，见一异物蠢然，不测大小，须臾失之。
俗谓之土龙。
甘宗
秦使者甘宗所奏西域事云，外国方士能神咒者，临川禹步吹气，龙即浮出。
初出，乃长数十丈。
方士吹之，一吹则龙辄一缩。至长数寸，乃取置壶中，以少水养之。
外国常苦旱灾，于是方士闻有旱处，便赍龙往，出卖之。
一龙直金数十斤。
举国会敛以顾之。
直毕，乃发壶出龙，置渊中。复禹步吹之，长数十丈。须臾雨四集矣。
南鄩国
南鄩国有洞穴阴源，其下通地脉，中有毛龙毛鱼。
时蜕骨于旷泽之中。
鱼龙同穴而处。
其国献毛龙一于殷。殷置豢龙之官。
至夏代不绝。因以命族。
至禹导川，及四海会同，乃放于洛汭。
龙场
《王子年拾遗》曰：方丈山东有龙场，地方千里，龙皮骨如山阜，布散百余顷。
《述异记》： 晋宁县有龙葬洲。
父老云，龙蜕骨于此洲，其水今犹多龙骨。
按山阜冈岫，能兴云雨者。皆有龙骨。
或深或浅，多在土中。
齿角尾足，宛然皆具。
大者数十丈，或盈十围。小者才一二尺，或三四寸。体皆具焉。
尝因采取见之。 
《论衡》云： 蝉生于腹育，开背而出，必因雨而蜕，如蛇之蜕皮云。 
近蒲洲人家，拆草屋，于栋上得龙骨长一丈许，宛然皆具。
五色石
天目山人全文猛于新丰后湖观音寺西岸，获一五色石大如斗。
文彩盘蹙，如有夜光。
文猛以为神异，抱献之梁武。
梁武喜，命置于大极殿侧。
将年余，石忽光照廊庑，有声如雷。
帝以为不祥，召杰公示之。
对曰： 此上界化生龙之石也，非人间物。
若以洛水赤砺石和酒合药，煮之百余沸，柔软可食。
琢以为饮食之器，令人延寿。
福德之人，所应受用。
有声者，龙欲取之。 
帝令驰取赤石。如其法，命工琢之以为瓯，各容五斗之半，以盛御膳。
香美殊常。
以其余屑，置于旧处。
忽有赤龙，扬须鼓鬣，掉尾入殿，拥石腾跃而去。
帝遣推验。乃是普通二年，始平郡石鼓村，斗龙所竞之石。
其瓯遭侯景之乱，不知所之。
震泽洞
震泽中，洞庭山南有洞穴深百余尺。
有长城乃仰公睺误堕洞中，旁行，升降五十余里，至一龙宫。
周围四五里，下有青泥至膝，有宫室门阙。
龙以气辟水，霏如轻雾，昼夜光明。遇守门小蛟龙，张鳞奋爪拒之，不得入。
公睺在洞百有余日，食青泥，味若粳米。
忽仿佛说得归路，寻出之。
为吴郡守时，乃具事闻梁武帝。
帝问杰公。
公曰： 此洞穴有四枝：一通洞庭湖西岸，一通蜀道青衣浦北岸，一通罗浮两山间穴溪，一通枯桑岛东岸。
益东海龙王第七女掌龙王珠藏，小龙千数卫护此珠。
龙畏蜡，爱美玉及空青而嗜燕。
若遣使信，可得宝珠。 
帝闻大嘉。
乃诏有能使者，厚赏之。有会稽郡鄮县白水乡郎庾毗罗请行。
杰公曰： 汝五世祖烧杀鄮县东海谭之龙百余头，还为龙所害。
汝龙门之宄也，可行乎？ 
毗罗伏实，乃止。
于是合浦郡洛黎县瓯越罗子春兄弟二人，上书自言： 家代于陵水罗水龙为婚，远祖矜能化恶龙。
晋简文帝以臣祖和化毒龙。
今龙化县，即是臣祖住宅也。
象郡石龙，刚猛难化，臣祖化之。
化石龙县是也。
东海南天台湘川彭蠡铜鼓石头等诸水大龙，皆识臣宗祖，亦知臣是其子孙。
请通帝命。 
杰公曰： 汝家制龙石尚在否？ 
答曰： 在在。
谨赍至都，试取观之。 
公曰： 汝石但能制微风雨召戎虏之龙，不能制海王珠藏之龙。 
又问曰： 汝有西海龙脑香否？ 
曰： 无。 
公曰： 奈之何御龙？ 
帝曰： 事不谐矣。 
公曰： 西海大船，求龙脑香可得。
昔桐柏真人数扬道义，许谧、茅容乘龙，各赠制龙石十斤。今亦应在，请访之。 
帝敕命求之。于茅山华龙隐居陶弘景得石两片。
公曰： 是矣。 
帝敕百工，以于阗舒河中美玉，造小函二，以桐木灰发其光，取宣州空青，汰其甚精者，用海鱼胶之，成二缶。
火烧之，龙脑香寻亦继至。杰公曰： 以蜡涂子春等身及衣佩。 
又乃赍烧燕五百枚入洞穴，至龙宫。
守门小蛟闻蜡气，俯伏不敢动。
乃以烧燕百事赂之，令其通问。
以其上上者献龙女，龙女食之大嘉。
又上玉函青缶，具陈帝旨。
洞中有千岁龙能变化，出入人间，有善译时俗之言。
龙女知帝礼之，以大珠三、小珠七、杂珠一石，以报帝。
命子春乘龙，载珠还国，食顷之间便至。
龙辞去，子春荐珠。
帝大喜。
得聘通灵异，获天人之宝。
以珠示杰公。
杰公曰： 三珠，其一是天帝如意珠之下者，其二是骊龙珠之中者。七珠，二是虫珠，五是海蚌珠，人间之上者。杂珠是蚌蛤等珠，不如大珠之贵。 
帝遍示百僚，朝廷咸谓杰公虚诞，莫不诘之。
杰公曰： 如意珠上上者，夜光照四十余里；中者十里；下者一里。
光之所及，无风雨雷电水火刀兵诸毒厉。
骊珠上者，夜光百步；中者十步；下者一室。
光之所及，无蛇虺豸之毒。
虫珠，七色而多赤，六足二目，当其凹处，有臼如铁鼻。
蚌珠五色。皆有夜光，及数尺。
无瑕者为之上，有瑕者为下。
珠蚌五，于时与月盈亏。
蛇珠所致，隋侯哙参，即其事也。 
又问蛇鹤之异。
对曰： 使其自适。 
帝命杰公记蛇鹤二珠。
斗余杂珠，散于殿前。
取大黄蛇玄鹤各十数，处布珠中间。
子春在龙宫得食，如花如药。如青如饴，食之香美。
赍食至京师，得人间风日，乃坚如石，不可咀咽。
帝令秘府藏之。拜子春为奉车都尉，二弟为奉朝请，赐布帛各千匹。
追访公睺往不为龙害之由，为用麻油和蜡，以作照鱼衣，乃身有蜡气故也。
梁武后
梁武郗皇后性妒忌。
武帝初立，未及册命，因忿怒。忽投殿庭井中。
众趋井救之，后已化为毒龙，烟焰冲天，人莫敢近。
帝悲叹久之，因册为龙天王，便于井上立祠。
刘甲
宋刘甲居江陵。
元嘉中，女年十四，姿色端丽，未尝读佛经，忽能暗诵法华经。
女所住屋，寻有奇光。
女云，已得正觉，宜作二七日斋。
家为置高座，设宝帐。
女登座，讲论词玄。
又说人之灾祥，诸事皆验。
远近敬礼，解衣投宝，不可胜数。
衡阳王在镇，躬率参佐观之。
经十二日，有道士史玄真曰： 此怪邪也。 
振褐往焉。
女即已知，遣人守门。云： 魔邪寻至，凡着道服，咸勿纳之。 
真变服奄入。
女初犹喝骂，真便直前，以水洒之，即顿绝，良久乃苏。
问以诸事，皆云不识。
真曰： 此龙魅也。 
自是复常，嫁为宣氏妻。
宋云
后魏宋云使西域，至积雪山，中有池，毒龙居之。
昔三百商人止宿池侧，值龙忿怒，泛杀商人。
果阤王闻之，舍位与子，向鸟场国学婆罗门咒。
四年之中，善得其术。还复王位，就池咒龙。
龙化为人，悔过向王。
王即从之。蔡玉
弘农郡太守蔡玉以国忌日于崇敬寺设斋。忽有黑云甚密，从东北而上，正临佛殿。
云中隐隐雷鸣。
官属犹未行香，并在殿前，聚立仰看。
见两童子赤衣，两童子青衣，俱从云中下来。
赤衣二童子先至殿西南角柱下，抽出一白蛇身长丈余，仰掷云中。
雷声渐渐大而下来。
少选之间，向白蛇从云中直下，还入所出柱下。
于是云气转低着地。
青衣童子乃下就住，一人捧殿柱，离地数寸。
一童子从下又拔出一白蛇长二丈许，仰掷云中。
于是四童子亦一时腾上，入云而去。
云气稍高，布散遍天。
至夜。雷雨大霪，至晚方霁。
后看殿柱根，乃蹉半寸许，不当本处。
寺僧谓此柱腹空。
乃凿柱至心，其内果空，为龙藏隐。
李靖
唐卫国公李靖，微时，尝射猎灵山中，寓食山中。
村翁奇其为人，每丰馈焉，岁久益厚。
忽遇群鹿，乃遂之。
会暮，欲舍之不能。俄而阴晦迷路，茫然不知所归，怅怅而行，因闷益甚。
极目有灯火光，因驰赴焉。
既至，乃朱门大第，墙宇甚峻。
扣门久之，一人出问。
靖告迷道，且请寓宿。
人曰： 郎君已出，独太夫人在。宿应不可。 
靖曰： 试为咨白。 
乃入告。
复出曰： 夫人初欲不许，且以阴黑，客又言迷，不可不作主人。 
邀入厅中。
有顷，一青衣出曰： 夫人来。 
年可五十余，青裙素襦，神气清雅，宛若士大夫家。
靖前拜之。
夫人答拜曰： 儿子皆不在，不合奉留。今天色阴晦，归路又迷，此若不容，遣将何适。
然此乃山野之居，儿子还时，或夜到而喧，勿以为愳。 
既而食。
颇鲜美，然多鱼。
食毕，夫人入宅。
二青衣送床席裀褥，衾被香洁，皆极铺陈，闭户系之而去。
靖独念山野之外，夜到而闹者何物也？
惧不敢寝，端坐听之。
夜将半，闻扣门声甚急。又闻一人应之，曰： 天符，报大郎子当行雨。
周此山七百里，五更须足。无慢滞，无暴厉。 
应者受符入呈。
闻夫人曰： 儿子二人未归，行雨符到，固辞不可。
违时见责。
纵使报之，亦以晚矣。
盍请乎？ 
夫人喜。因自扣其门曰： 郎觉否？
请暂出相见。 
靖曰： 诺。 遂下阶见之。
夫人曰： 此非人宅，乃龙宫也。
妾长男赴东海婚礼，小男送妹，适奉天符，次当行雨。
计两处云程，合逾万里。
报之不及，求代又难，辄欲奉烦顷刻间。
如何？ 靖曰： 靖俗人，非乘云者。奈何能行雨？有方可教，即唯命耳。 
夫人曰： 苟从吾言，无有不可也。 
遂勅黄头，靸青骢马来。
又命取雨器，乃一小瓶子，系于鞍前。
戒曰： 郎乘马，无勒衔勒，信其行。
马跑地嘶鸣，即取瓶中水一滴，滴马鬃上。
慎勿多也。 
于是上马腾腾而行，倏勿渐高，但讶其隐疾，不自知其云上也。
风急如箭，雷霆起于步下。
于是随所跃，辄滴之。
既而电掣云开，下见所憩村。
思曰： 吾扰此村多矣。方德其人，计无以报。今久旱，苗稼将悴。而雨在我手，宁复惜之？ 
顾一滴不足濡，乃连下二十滴。
俄顷雨毕，骑马复归。
夫人者泣于厅曰： 何相误之甚！
本约一滴，何私下二十尺之雨？
此一滴，乃地上一尺雨也。
此村夜半，平地水深二丈。岂复有人？
妾已受谴，杖八十矣。 
但视其背，血痕满焉。
儿子亦连坐。
奈何？
靖惭怖，不知所对。
夫人复曰： 郎君世间人，不识云雨之变，诚不敢恨。
只恐龙师来寻，有所惊恐，宜速去此。然而劳烦，未有以报，山居无物，有二奴奉赠。
总取亦可，取一亦可。
唯意所择。 
于是命二奴出来。
一奴从东廊出，仪貌和悦，怡怡然。一奴从西廊出，愤气勃然，拗怒而立。
靖曰： 我猎徒，以斗猛事。
今但取一奴，而取悦者，人以我为怯也。 
因曰： 两人皆取则不敢。夫人既赐，欲取怒者。 
夫人微笑曰： 郎之所欲乃尔。 
遂揖与别，奴亦随去。
出门数步，回望失宅，顾问其奴，亦不见矣。
独寻路而归。
及明，望其村，水已极目，大树或露梢而已，不复有人。
其后竟以兵权静寇难，功盖天下。
而终不及于相。
岂非取奴之不得乎？
世言关东出相，关西出将，岂东西喻邪？
所以言奴者，亦下之象。向使二奴皆取，即极将相矣。
