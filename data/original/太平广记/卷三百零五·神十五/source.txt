王法智李佐时韦皋窦参李伯禽肖复第李纳崔汾卒秘
王法智
桐庐女子王法智者，幼事郎子神。
大历中，忽闻神作大人语声，法智之父问：此言非圣贤乎？
曰：然。
我姓滕，名传胤。本京兆万年人，宅在崇贤坊。
本与法智有因缘。
与酬对，深得物理，前后州县甚重之。
桐庐县令郑锋，好奇之士，常呼法智至舍。令屈滕十二郎，久之方至。其辨对言语，深有士风，锋听之不倦。
每见词人，谈经诵诗，欢言终日。
常有客僧诣法智乞丐者，神与交言，赠诗云：卓立不求名出家，长怀片志在青霞。
今日英雄气冲盖，谁能久坐宝莲花。
又曾为诗赠人云：平生才不足，立身信有余。
自叹无大故，君子莫相疏。
六年二月二十五日疲，戴孚与左卫兵曹徐晃、龙泉令崔向、丹阳县丞李从训、邑人韩谓苏修，集于锋宅。
会法智至，令召滕传胤，久之方至，与晃等酬献数百言。因谓诸贤：请人各诵一章。诵毕，众求其诗，率然便诵二首云：浦口潮来初淼漫，莲舟摇荡采花难。
春心不惬空归去，会待潮平更折看。
云：众人莫厮笑。
又诵云：忽然湖上片云飞，不觉舟中雨湿衣。
折得莲花浑忘却，空将荷叶盖头归。
自云：此作亦颇蹀躞。
又嘱法智弟与锋献酬数百言，乃去。
李佐时
山阴县尉李佐时者，以大历二年遇劳，病数十日中愈，自会稽至龙丘。会宗人述为令，佐时止令厅数日。
夕复与客李举，明灯而坐。忽见衣绯紫等二十人，悉秉戎器，趋谒庭下。
佐时问何人，答曰：鬼兵也。
大王用君为判官，特奉命迎候，以充驱使。
佐时曰：己在哀制，为是非礼。
且王何以得知有我？
答云：是武义县令窦堪举君。
佐时云：堪不相知，何故见举？
答云：恩命已行，难以辞绝。
须臾堪至，礼谒，蕴籍如平人，坐谓佐时曰：王求一子婿，兼令取甲族，所以奉举，亦由缘业使然。佐时固辞不果。
须臾王女亦至，芬香芳馥，车骑云合。
佐时下阶迎拜，见女容姿服御，心颇悦之。
堪谓佐时曰：人谁不死，如君盖稀。无宜数辞，以致王怒。
佐时知终不免。
久之，王女与堪去，留将从二百余人，祗承判官。
翌日，述并弟造，同诣佐时。佐时且说始末，云：既以不活，为求一顿食。
述为致盛馔。
佐时食雉臛，忽云：不见碗。呵左右：何以收羹？
仆于食案，便卒。
其妻郑氏在会稽，丧船至之夕，婢忽作佐时灵语云：王女已别嫁，但遣我送妻还。
言甚凄怆也。
韦皋
韦皋初薄游剑外，西川节度使兵部尚书平章事张延赏以女妻之，既而恶焉，厌薄之情日露。
公郁郁不得志，时入幕府，与宾朋从游，且摅其忿。
延赏愈恶之，谓皋曰：幕僚无非时奇，延赏尚敬惮之，韦郎无事，不必数到。
其轻之如此。
他日，其妻尤悯之曰：男儿固有四方志，今厌贱如此不知，欢然度日，奇哉！
妾辞家事君子，荒隅一间茅屋，亦君之居；炊菽羹藜，箪食瓢饮，亦君之食。何必忍愧强安，为有血气者所笑。
于是入告张行意，延赏遗帛五十疋。
夫人薄之，不敢言。
时有女巫在焉，见皋入西院，问夫人曰：向之绿衣入西院者为谁？
曰：韦郎。
曰：此人极贵，位过宰相远矣。其禄将发，不久亦镇此，宜殊待之。
问其所以，曰：贵人之所行，必有阴吏。
相国之侍一二十人耳，如韦郎者，乃百余人。
夫人闻之大喜，遽言于延赏，延赏怒曰：赠薄请益可矣，奈何假托巫妖，以相调乎？
韦行月余日到歧，歧帅以西川之贵婿，延置幕中，奏大理评事。
寻以鞫狱平允，加监察，以陇州刺史卒出知州事。
俄而朱泚乱，驾幸奉天。
陇州有泚旧卒五百人，兵马使牛云光主之。
云光谋作乱，不克，率其众奔朱泚。道遇泚使，以伪诏除皋御史中丞，因与之俱还。
皋受其命，谓云光曰：受命必无疑矣，可悉纳器械，以明不相诈。
云光从之。翌日大飨，伏甲尽杀之，立坛盟诸将。
泚复许皋凤翔节度，皋斩其使。行在闻之，人心皆奋，乃除陇州刺史奉义军节度使。
及驾还宫，乃授兵部尚书西川节度使。
延赏闻之，将自抉其目，以惩不知人。
窦参
窦参常为蒲圻县令，县有神祠，前后令宰皆祀之，窦至即欲除毁，有日矣。
梦神谓己曰：欲毁吾所居，吾害公未得者，盖以公当为相。
然幸且相存，自知与君往来，可以预知休咎。
既惊觉，乃自入祠祭酹，以兄事之。
后凡有迁命，皆先报之，颇与神交焉。
其神欲相见，必具盛馔于空室之内，围以帘幕。
窦入之后，左右闻二人笑语声。
窦为郴州别驾，官舍有空院，窦因闭之。俄闻有呼声三四，寻之则无人。窦心动，乃具服仰问之曰：得非几兄乎？
曰：是也。
君宜促理家事，三两日内有北使到，君不免矣。
窦依言处之讫。坐待使。不数日，王人遽至，果有后命。
李伯禽
贞元五年，李伯子伯禽，充嘉兴监徐浦下场籴盐官。
场界有蔡侍郎庙，伯禽因谒庙。
顾见庙中神女数人，中有美丽者，因戏言曰：娶妇得如此，足矣。
遂沥酒祝语之。
后数日，正昼视事，忽闻门外有车骑声。
伯禽惊起，良久，具服迎于门，乃折旋而入。
人吏惊愕，莫知其由。乃命酒肴，久之，祗叙而去。后乃语蔡侍郎来。
明日又来，傍人并不之见。伯禽迎于门庭，言叙云：幸蒙见录，得事高门。
再拜而坐，竟夕饮食而去。
伯禽乃告其家曰：吾已许蔡侍郎论亲。
治家事，别亲党，数日而卒。
肖复第
肖复亲弟，少慕道不仕。
服食芝桂，能琴，尤善南风。
因游衡湘，维舟江岸。见一老人，负书携琴。
肖生揖坐曰：父善琴，得南风耶？
曰：素善此。
因请抚之，尤妙绝，遂尽传其法。
饮酒数杯，问其所居，笑而不答。
及北归，至沅江口，上岸理南风。
有女子双鬟，挈一小竹笼曰：娘子在近好琴，欲走报也。
肖问何来此，曰：采果耳。
去顷却回，曰：娘子召君。
肖久在船，颇思闲行，遂许之。
俄有苍头棹画舸至。
肖登之，行一里余，有门馆甚华。
召生升堂，见二美人于上，前拜。
美人曰：无怪相迎，知君善南风，某亦素爱，久不习理，忘其半，愿得传受。
生遂为奏，美人亦命取琴。
肖弹毕，二美人及左右皆掩泣。
问生授于何人，乃言老父，具言其状。
美人流涕曰：舜也。
此亦上帝遣君子受之，传于某，某即舜二妃。
舜九天为司徒已千年，别受此曲，年多忘之。
遂留生啜茶数碗。
生辞去，曰：珍重厚惠。然亦不欲言之于人。
遂出门，复乘画舸，至弹琴之所。
明日寻之，都不见矣。
李纳
贞元初，平卢帅李纳病笃，遣押衙王祐，祷于岱岳。
斋戒而往，及岳之西南，遥见山上有四五人，衣碧汗衫半臂。
其余三四人，杂色服饰，乃从者也。碧衣持弹弓，弹古树上山鸟。一发而中，鸟堕树，从者争掩捉。
王祐见前到山下人，尽下车却盖，向山齐拜。
比祐欲到，路人皆止祐下车：此三郎子、七郎子也。
遂拜碧衣人。
从者挥路人，令上车，路人踌躇，碧衣人自挥手，又令人上。
持弹弓，于殿西南，以弹弓斫地俯视，如有所伺。
见王祐，乃召之前曰：何为来？
祐具以对。
碧衣曰：君本使已来矣，何必更为此行。
要见使者乎？
遂命一人曰：引王祐见本使。
遂开西院门引入，见李纳荷校灭耳，踞席坐于庭。
王祐惊泣前伏，抱纳左脚，噬其肤。
引者曰：王祐可退。
却引出。
碧衣犹在殿阶，谓祐曰：要见新使邪？
又命一人从东来，形状短阔，神彩可爱。碧衣曰：此君新使也。祐拜讫无言。
祐似欠嚏而迟者久之，忽无所见，唯苍苔松柏，悄然严静。乃荐奠而回。
见纳，纳呼入卧内。
问王祐，祐但以荐奠毕，掷樗蒲投，具得吉兆告纳。纳曰：祐何不实言？
何故噬吾足？
于是举足，乃祐所噬足迹。
祐顿首，具以实告。
纳曰：适见新使为谁？
祐曰：见则识，不知其名也。
纳乃召三人出，至师古，曰：此是也。
纲遂授以后事，言毕而卒。
王祐初见纳荷校，问曰：仆射何故如此？
纳曰：平生为臣之辜也，盖不得已如何。
崔汾
澧泉尉崔汾，仲兄居长安崇贤里。
夏夜，乘凉于庭际。
月色方午，风过，觉有异香。俄闻南垣土动簌簌，崔生意其蛇鼠也。
忽见一道士，大言曰：大好月色。崔惊惧避之。
道士缓步庭中，年可四十，风仪清古。
良久，妓女十余。排大门而入，轻绡翠翘，艳色绝世。
有从者具香茵，列坐月下。
崔生疑其妖魅，以枕击门惊之。
道士小顾，怒曰：我以此差静，复贪月色。初无延伫之意，敢此粗率。
乃厉声曰：此处有地界耶？
欻有二人，长才三尺，巨首儋耳，唯伏其前。
道士颐指崔生所止曰：此人合有亲属入阴籍，可领来。
二人趋出。俄见其父母及兄悉至，卫者数人，捽拽批抶之。道士叱曰：我在此，敢纵子无礼乎？
父母叩头曰：幽明隔绝，诲责不及。
道人叱遣之。复顾二鬼曰：捉此疑人来。
二鬼跳及门，以赤物如弹丸，遥投崔生口中，乃细赤绠也。
遂钓出于庭，又叱辱。崔惊失音，不得自理，崔仆妾悉哭泣。
其妓罗拜曰：彼凡人，因讶仙官无状而至，似非大过。
怒解，乃拂衣由大门而去。
崔某病如中恶，五六日方差。
因迎祭酒醮谢，亦无他。
崔生初隔隙见亡兄，以帛抹唇，如损状。
仆使共讶之，一婢泣曰：儿郎就木之时，而衣忘开口。其时匆匆就剪，误伤下吻。
然旁人无见者，不知幽冥中二十余年，尤负此苦。
辛秘
辛秘五经擢第后，常州赴婚。
行至陕，因息于树阴。
旁有乞儿箕坐，痂面虮衣。
访辛行止，辛不对即去，乞儿迹随之。
辛马劣，不能相远，乞儿强言不已。
前及一绿衣者，辛揖而与之俱行里余。
绿衣者忽前马骤去，辛怪之，独言：此人何忽如是？
乞儿曰：彼时至，岂自由乎？
辛觉语异，始问之曰：君言时至何也？
乞儿曰：少顷当自知之。
将及店，见数十人拥店门，问之，乃绿衣者卒矣。
辛惊异，遽卑下之，因解衣衣之，脱乘乘之。
乞儿初无谢意，语言往往有精义。
至汴，谓辛曰：某止是矣，公所适何事也？
辛以娶约语之。
乞儿笑曰：公士人，业不可止此行。
然非君妻，公婚期甚远。
隔一日，乃扛一器酒与辛别，指相国寺刹曰：及午而焚，可迟此而别。
如期，刹无故火发，坏其相轮。
临去，以绫帊复赠辛，带有一结，语辛：异时有疑，当发视也。
积二十余年，辛为谓南尉，始婚裴氏。
洎裴生日，会亲宾客，忽忆乞儿之言。解帊复结，得幅纸，大如手板，署曰：辛秘妻河东裴氏，某月日生。
乃其日也。辛计别乞儿之日，妻尚未生。
