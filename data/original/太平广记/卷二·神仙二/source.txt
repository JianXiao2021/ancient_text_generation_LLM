周穆王燕昭王彭祖魏伯阳
周穆王
周穆王名满，房后所生，昭王子也。
昭王南巡不还，穆王乃立，时年五十矣。
立五十四年，一百四岁。
王少好神仙之道，常欲使车辙马迹，遍于天下，以仿黄帝焉。
乃乘八骏之马，奔戎，使造父为御。
得白狐玄貉，以祭于河宗。
导车涉弱水，鱼鳖鼋鼍以为梁。
逐登于舂山，又觞西王母于瑶池之上。
王母谣曰： 白云在天，道里悠远。
山川间之，将子无死，尚能复来。 
王答曰： 余归东土，和洽诸夏，万民平均，吾顾见汝。 
比及三年，将复而野。又至于雷首太行，遂入于宗周。
时尹喜既通流沙草栖于终南之阴，王追其旧迹，招隐士尹辄、杜冲，居于草栖之所，因号楼观。
从诣焉。祭父自郑圃来谒，谏王以徐偃之乱。王乃返国，宗社复安。
王造昆仑时，饮蜂山石髓，食玉树之实，又登群玉山，西王母所居，皆得飞灵冲天之道。
而示迹托形者，盖所以示民有终耳。
况其饮琬琰之膏，进甜雪之味，素莲黑枣，碧藕白橘，皆神仙之物，得不延期长生乎。
又云，西王母降穆王之宫。相与升云而去。
燕昭王
燕昭王者，哙王之子也。及即位，好神仙之道。
仙人甘需臣事之，为王述昆台登真之事，去嗜欲，撤声色，无思无为，可以致道。
王行之既久，谷将子乘虚而集，告于王曰： 西王母将降，观尔之所修，示尔以灵玄之要。 
后一年，王母果至。与王游燧林之下，说炎皇钻火之术。
然绿桂膏以照夜，忽有飞蛾衔火，集王之宫。得圆丘砂珠，结而为佩。
王登捱日之台，得神鸟所衔洞光之珠，以消烦暑。
自是王母三降于燕宫，而昭王狥于攻取，不能遵甘需澄静之旨，王母亦不复至。
甘需白： 王母所设之馔，非人世所有，玉酒金醴，后期万祀，王既尝之，自当得道矣。但在虚疑纯白。保其遐龄耳。 
甘需亦升天而去。
三十三年，王无疾而殂，形骨柔软，香气盈庭。
子惠王立矣。
彭祖
彭祖者，姓籛讳铿，帝颛顼之玄孙也。殷末已七百六十七岁，而不衰老。
少好恬静，不恤世务，不营名誉，不饰车服，唯以养生治身为事。
王闻之，以为大夫。
常称疾闲居，不与政事。
善于补导之术，服水桂云母粉麋角散，常有少容。
然性沈重，终不自言有道，亦不作诡惑变化鬼怪之事，窈然无为。
少周游，时还独行，人莫知其所诣，伺候竟不见也。
有车马而常不乘，或数百日，或数十日，不持资粮，还家则衣食与人无异。
常闭气内息，从旦至中，乃危坐拭目，摩搦身体，舐唇咽唾，服气数十，乃起行言笑。
其体中或瘦倦不安，便导引闭气，以攻所患。心存其体，面九窍，五脏四肢，至于毛发，皆令具至。
觉其气云行体中，故于鼻口中达十指末，寻即体和。
王自往问讯，不告。
致遗珍玩，前后数万金，而皆受之，以恤贫贱，无所留。
又采女者，亦少得道，知养性之方，年二百七十岁，视之如五六十岁。
奉事之于掖庭，为立华屋紫阁，饰以金玉。
乃令采女乘辎軿，往问道于彭祖。
既至再拜，请问延年益寿之法，彭祖曰： 欲举形登天，上补仙官，当用金丹，此九召太一，所以白日升天也。
此道至大，非君王之所能为。
其次当爱养精神，服药草，可以长生。
但不能役使鬼神，乘虚飞行。
身不知交接之道，纵服药无益也。
能养阴阳之意，可推之而得，但不思言耳，何足怪问也。
吾遗腹而生，三岁而失母，遇犬戎之乱，流离西域，百有余年。
加以少祜，丧四十九妻，失五十四子，数遭忧患，和气折伤。
冷热肌肤不泽，荣卫焦枯，恐不度世。所闻浅薄，不足宣传。
大宛山有青精先生者，传言千岁，色如童子，步行日过五百里，能终岁不食，亦能一日九食，真可问也。 
采女曰： 敢问青精先生是何仙人者也？ 
彭祖曰： 得道者耳，非仙人也。
仙人者，或竦身入云，无翅而飞；或驾龙乘云，上造天阶；或化为鸟兽，游浮青云；或潜行江海，翱翔名山；或食元气，或茹芝草，或出入人间而人不识，或隐其身而莫之见。
面生异骨，体有奇毛，率好深僻，不交俗流。
然此等虽有不死之寿，去人情，远荣乐，有若雀化为蛤，雉化为蜃，失其本真，更守异气。余之愚心，未愿此已。
入道当食甘旨，服轻丽，通阴阳，处官秩耳。骨节坚强，颜色和泽，老而不衰，延年久视。
长在世间，寒温风湿不能伤，鬼神众精莫敢犯，五兵百虫不可近，嗔喜毁誉不为累，乃可贵耳。
人之受气，虽不知方术，但养之得宜，常至百二十岁。
不及此者伤也。小复晓道，可得二百四十岁。
加之可至四百八十岁。
尽其理者，可以不死，但不成仙人耳。
养寿之道，但莫伤之而已：夫冬温夏凉，不失四时之和，所以适身也；美色淑资，幽闲娱乐，不致思欲之惑，所以通神也；车服威仪，知足无求，所以一志也；八音五色，以悦视听，所以导心也。
凡此皆以养寿，而不能斟酌之者，反以速患。
古之至人，恐下才之子，不识事宜，流遁不还，故绝其源：故有上士别床，中士异被，服药百裹，不如独卧。
五音使人耳聋，五味使人口爽。
苟能节宣其宜适，抑扬其通塞者，不以减年，得其益也。
凡此之类，譬犹水火，用之过当，反为害也。
不知其经脉损伤，血气不足，内理空疏，髓脑不实，体已先病。
故为外物所犯，因气寒酒色，以发之耳，若本充实，岂有病也。
夫远思强记伤人，优喜悲哀伤人，喜乐过差忿怒不解伤人，汲汲所愿伤人，阴阳不顺伤人。
有所伤者数种，而独戒于房中，岂不惑哉？
男女相成，犹天地相生也，所以神气导养，使人不失其和。
天地得交接之道，故无终竟之限；人失交接之道，故有伤残之期。
能避众伤之事，得阴阳之术，则不死之道也。
天地昼分而夜合，一岁三百六十交，而精气和合，故能生产万物而不穷。
人能则之，可以长存。
次有服气，得其道则邪气不得入，治身之本要。
其余吐纳导引之术，及念体中万神、有舍影守形之事，一千七百余条，及四时首向、责己谢过、卧起早晏之法，皆非真道，可以教初学者，以正其身。
人受精养体，服气炼形，则万神自守其真，不然者，则荣卫枯悴，万神自逝，悲思所留者也。
人为道，不负其本而逐其末，告以至言而不能信，见约要之书，谓之轻浅，而不尽服诵，观夫太清北神中经之属，以此自疲，至死无益，不亦悲哉？
又人苦多事，少能弃世独往。
山居穴处者，以道教之。终不能行，是非仁人之意也，但知房中闭气，节其思虑，适饮食则得道也。
吾先师初著九节都解指韬形隐遁尤为开明四极九室诸经，万三千首，为以示始涉门庭者。 
采女具受诸要以教王，王试之有验。
殷王传彭祖之术，屡欲秘之。乃下令国中，有传祖之道者诛之，又欲害祖以绝之。
祖知之乃去，不知所之。
其后七十余年，闻人于流沙之国西见之。
王不常行彭祖之术，得寿三百岁，气力丁壮，如五十时。
得郑女妖淫，王失道而殂。
俗间言传彭祖之道杀人者，由于王禁之故也。
后有黄山君者，修彭祖之术，数百岁犹有少容。
彭祖既去，乃追论其言，以为彭祖经。
魏伯阳
魏伯阳者，吴人也，本高门之子，而性好道术。
后与弟子三人，入山作神丹。
丹成，知弟子心怀未尽，乃试之曰： 丹虽成，然先宜与犬试之，若犬飞，然后人可服耳；若犬死，即不可服。 
乃与犬食，犬即死，伯阳谓诸弟子曰： 作丹唯恐不成，既今成而犬食之死，恐是未合神明之意，服之恐复如犬，为之奈何？ 弟子曰： 先生当服之否？ 伯阳曰： 吾背违世路，委家入山，不得道亦耻复还，死之与生，吾当服之。 
乃服丹，入口即死。弟子顾视相谓曰： 作丹以求长生，服之即死，当奈此何？ 独一弟子曰： 吾师非常人也，服此而死，得无意也。 
因乃取丹服之，亦死。
余二弟子相谓曰： 所以得丹者，欲求长生者，今服之即死，焉用此为？
不服此药，自可更得数十岁在世间也。 
遂不服，乃共出山，欲为伯阳及死弟子求棺木。
二子去后，伯阳即起，将所服丹内死弟子及白犬口中，皆起。
弟子姓虞，遂皆仙去。
道逢入山伐木人，乃作手书与乡里人，寄谢二弟子，乃始懊恨。
伯阳作《参同契五行相类》，凡三卷，其说是《周易》，其实假借爻象，以论作丹之意。
而世之儒者，不知神丹之事，多作阴阳注之，殊失其旨矣。
