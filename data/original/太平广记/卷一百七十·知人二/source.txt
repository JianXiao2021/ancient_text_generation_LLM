姚元崇卢齐卿薛季昶元怀景张九龄王丘杨穆弟兄李丹郑絪苗夫人杜鸿渐杜佑梁肃吕温顾和刘禹锡韩愈顾况于邵李德裕韦岫知人僧蔡荆亚子
姚元崇
姚元崇与张说同为宰辅，颇怀疑阻，屡以事相侵，张衔之颇切。姚既病，诫诸子曰：张丞相与吾不叶，爨隙甚深。然其人少怀奢侈，尤好服玩。吾身殁之后，以吾尝同僚，当来吊。汝其盛陈吾平生服玩，宝带重器，罗列于帐前。
若不顾，汝速计家事，举族无类矣。目此，吾属无所虞。便当录其玩用，致于张公，仍以神道碑为请。
若却征碑文，以刊削为辞，当引使视其镌刻，仍告以闻上讫。
姚既殁，张果至，目其玩服三四。姚氏诸孤悉如教诫。
不数日文成，叙述该详，时为极笔。其略曰：八柱承天，高明之位列；四时成岁，亭毒之功存。
后数日，果使使取文本，以为词未周密，欲重加删改。
姚氏诸子乃引使者示其碑，乃告以奏御。
使者复命，悔恨拊膺曰：死姚崇犹能算生张说。吾今日方知才之不及也远矣。
卢齐卿
卢齐卿开元初为幽州刺史。
时张守圭为果毅，齐卿特相礼接。谓曰：十年内知节度。
果如其言。
薛季昶
左相陈希烈初进士及第，曾与人制碑文。
其人则天时破家，因搜家资，见其文，以为与反者通，所由便以枷杖送陈于府，见河南尹薛季昶，陈神色无惧，自辩其事百余言。
薛尹观而奇之，便引上厅。谓之曰：公当位极台铉，老夫当以子孙见托耳。
后陈位果至丞相。
元怀景
燕公说之少也，元怀景知其必贵，嫁女与之。后张至宰相，其男女数人婚姻荣盛，男尚公主，女为三品夫人。
张九龄
开元二十一年，安禄山自范阳入奏。张九龄谓同列曰：乱幽州者，是胡也。
其后从张守圭失利，九龄判曰：穰苴出军，必诛庄贾。孙武行令，犹戮宫嫔。
守圭军令若行，禄山不宜免死。
请斩之。玄宗惜其勇，令白衣效命。
九龄执谘请诛之。玄宗曰：岂以王夷甫识不勒也。
后至蜀，追恨不从九龄言，命使酹于墓。
王丘
开元八年，侍郎王丘拔山阴县尉孙逖，进士王冷然，不数年皆掌纶诰。
侍郎崔琳收残选人裴敦复、于特卿、卢恺等十数人，皆入台省。
众以为知人。
杨穆弟兄
贞元中，杨氏、穆氏弟兄，人物气概，不相上下。
或云：杨氏弟兄。宾客皆同；穆氏弟兄，宾客皆殊。
以此优劣。穆氏弟兄四人，赞、质、员、赏。
时人谓赞俗而有格为酪，质美而多仁为酥，员为醍醐，赏为乳腐。
李丹
郎中李丹典濠州，萧复处士寄家楚州白田。闻丹之义，来谒之。
且无佣保，棹小舟，唯领一卯岁女僮。
时方寒，衣复单弊，女僮尤甚。坐于客次，女僮门外求火燎手，且持其靴去。
客吏忽云：郎中屈处士。
复即芒爨而入，丹揖之坐，略话平素。复忽悟足礼之阙，矍然。
乃启丹曰：某为饥冻所迫，高堂慈母处分，令入关投亲知。
无奴仆，有一小女僮，便令将随参谒。朝至此，僮騃恐惧公衙，失所在。
客吏已通，取靴不得，去就脱，唯惶悚而已。丹曰：靴与履，皆一时之礼。
古者解袜登席，即徒跣以为礼。
靴，胡服也，始自赵武灵王，又有何典据？
此不足介君子怀，但请述所求意。
遂留从容，复颐旨趋。
乃云：足下相才，他日必领重事。
于是遣使于白田，馈遗复母甚厚。又饯复以匹马束帛，复后竟为相。
郑絪
刘瞻之先，寒士也。
十许岁，在郑絪左右主笔砚。
十八九，絪为御史，巡荆部商山，歇马亭，俯瞰山水。
时雨霁，岩峦奇秀，泉石甚佳。
絪坐久，起行五六里。
曰：此胜概，不能吟咏，必晚何妨？却返于亭，欲题诗。
顾见一绝，染翰尚湿。
絪大讶其佳绝。时南北无行人。
左右曰：但向来刘景在后行二三里。
公戏之曰：莫是尔否？
景拜曰：实见侍御吟赏起予，辄有寓题。
引咎又拜。公咨嗟久之而去。
比回京阙，戒子弟涵、瀚已下曰：刘景他日有奇才，文学必超异。自此可令与汝共处于学院，寝馔一切，无异尔辈。
吾亦不复指使。
至三数年，所成文章，皆辞理优壮。凡再举成名，公召辟法寺学省清级。
乃生瞻，及第作相。
苗夫人
张延赏累代台铉。母宴宾客，选子婿，莫有入意者。
其妻苗氏，太宰苗晋卿之女也。
夫人有鉴，甚别英锐，特选韦皋秀才曰：此人之贵，无以比俦。
既以女妻之。不二三岁，以韦郎性度高廓，不拘小节，张公稍悔之，至不齿礼。一门婢仆，渐见轻怠。
唯苗氏待之常厚。其于众，多视之，悒快而不能制遏也。
张氏垂泣而言曰：韦郎七尺之躯，学兼文武，岂有沉滞儿家，为尊卑见诮。
良时胜境，何忍虚掷乎？
韦乃告辞东游。妻罄妆奁赠送。
延赏喜其往也，赆以七驮物。
每之一驿，则附递一驮而还。行经七驿，所送之物，尽归之矣。其所有者，清河氏所赠妆奁及布囊书策而已。
延赏莫之测也。
后权陇右军事，会德宗行幸奉天，西面之功，独居其上。
圣驾旋复之日，自金吾持节西川，以代延赏。
乃改易姓名，以书作韩，以皋作翱，莫敢言之也。
至天回驿，去府城三十里，有人特报延赏曰：替相公者，金吾韦皋将军，非韩翱也。
苗夫人曰：若是韦皋，必韦郎也。
延赏笑曰：天下同姓名者何限，彼韦生应已委弃沟壑，岂能乘吾位乎？
妇女之言，不足云尔。
苗夫人又曰：韦郎比虽贫贱，气凌霄汉。
每以相公所谈，未尝一言屈媚，因而见尤。成事立功，必此人也。
来早入州，方知不误。
韦公侍奉外姑，过于布素之时。
海内贵门，不敢忽于贫贱之婿。
所以郭圆诗曰：宣父从周又适秦，昔贤谁少出风尘。当时甚讶张延赏，不识韦皋是贵人。
杜鸿渐
丞相杜鸿渐，世号知人。见马燧、李抱贞、卢新州杞、陆相贽、张丞相弘靖、李相蕃，皆云并为将相。
既而尽然。许郭之徒，又何以加也。
杜佑
太司徒杜公，见张相弘靖曰：必为宰相。
贵人多知人也如此。梁肃
唐贞元中，李元宾、韩愈、李绛、崔群同年进士。
先是，四君子之定交久矣，共游梁补阙肃之门。
居二岁，肃未之面，而四贤造肃多矣，靡不偕行。肃异之。
一旦延接，观等俱以文学为所称，复奖以交游之道。
后二贤果如所言。
吕温
初，李绅赴荐，常以古风求知吕温。
温谓员外郎齐照及弟恭曰：吾观李二十秀才之文，期人必为卿相。
果如其言。
诗曰：春种一粒粟，秋成万颗子。
四海无闲田，农夫犹饿死。锄禾日当午，汗滴禾下土。
谁知盘中餐，粒粒皆辛苦。
顾和
张玄之、顾敷是顾和中外孙。皆少而聪慧。和并知之，而常谓顾胜，亲重偏至，张颇不厌。
于时张年九岁，顾年七岁，和俱与至寺中，见佛般泥洹像，弟子有泣者，不泣者。和以问二孙。
玄之谓：彼亲故泣，彼不亲故不泣。
敷曰：不然，由忘情故不泣，不能忘情故泣。
刘禹锡
刘禹锡曰：季龙挟弹弹人，其父怒之。
其母曰：健犊须走车破辕，良马须逸鞅泛驾，然后能负重致远。大言童稚，不奇不惠，必非异器定矣。
韩愈
李贺以歌诗谒吏部韩愈。
时为国子博士分司，时送客出归，极困。门人呈卷，解带旋读之。
首篇《雁门太守行》云：黑云压城城欲摧，甲光向日金鳞开。
却插带，急命邀之。
顾况
尚书白居易应举，初至京，以诗谒著作顾况。
况睹姓名，熟视白公曰：米价方贵，居亦弗易。
乃披卷，首篇曰：离离原上草，一岁一枯荣。
野火烧不尽，春风吹又生。
却嗟赏曰：道得个语，居即易矣。
因为之延誉，声名大振。
于邵
于邵性孝悌，内行修洁，老而弥笃。
初，樊泽尝举贤良方正，一见于京师，曰：将相之材也。
不五年，泽为节度使，崔元翰近五十，始举进士。邵异其文，擢首甲科。且曰：不十年司诰命。
竟如其言。
独孤绶举博学宏词，吏部考为第一，在中书，升甲科，人称允当。
李德裕
中令白敏中方居郎署，未有知者。
唯朱崖相李德裕特以国器重之，于是缙绅间多所延誉。
然而资用不充，无以祗奉僚友。
一旦，相国遗钱十万，俾为酒肴之备。约省阁名士数人，克日同过其第。
时秋暮沉阴，涉旬霖沥。
贺跋任员外府罢，求官未遂，将欲出薄游。
与白公同年登第，羸驹就门告别。
阍者以俟朝客，乃以他去对之。贺跋驻车留书，备述羁游之意。
白览书曰：丈夫处穷达，当有时命。
苟不才者，以侥幸取容，未足为发身之道，岂得家畜饮馔，止邀当路豪贵。
曩时登第贫交，今日闭门不接，纵使便居荣显，又安得不愧于怀？
遽令仆者命贺跋回车，遂以杯盘同费。俄而所约朝客，联骑而至，阍者具陈与贺跋从容，无不惋愕而去。
翌日，于私第谒见。相国询朝士来者为谁？
白公对以宾客未至。适有同年出京访别，悯其龙钟委困，不忍弃之，留饮数杯，遂阙祗接。既负吹嘘之意，甘从谴斥之罪。
相国称欢逾时云：此事真古人之道。由兹贵达，可以激劝浇薄。
不旬日，贺跋自使下评事，先授美官。白公以库部郎中入为翰林学士。未窬三载，便秉钧衡。其后五镇藩方，再居廊庙。
蹈义怀仁，始终一致。流芳传素，士林美之。
大初中，边鄙不宁，吐蕃尤恣屈强。宣宗皇帝决于致讨，延英先问宰臣。
公首奏兴师，遂为统帅，率沿边藩镇兵士数万，鼓行而前。
时犬戎列阵于川，以生骑马数千匹，伏藏山谷。既而得于牒者，遂设奇兵待之。
有蕃中酋帅，衣绯茸裘，系宝装带。所乘白马，骏异无比。
锋镝未交，扬鞭出于阵面者数四，频召汉军斗将。白公诫兵士无得而应之。
俄而驻军指挥，背我师百余步而立。
有潞州小将骁勇善射，驰马弯弧而出，连发两箭，皆中项。跃马而前，抽短剑，踣于鞍上，以手扶挟，如斗欧之状。
蕃军但呼噪助之，于鞍脱绯裘，解金带，夺马而还。
师旅无不奋勇。
既而大战沙漠，虏阵瓦解，乘胜追奔，几及黑山之下。所获驼马辎重，不可胜计。
束手而降四三万人。先是河湟郡界在匈奴者，自此悉为唐土。
宣宗初览捷书云：我知敏中必殄凶丑。
白公凯旋，与同列宰辅进诗云：一诏皇城四海颁，丑戎无数束身还。
戍楼吹笛人休战，牧野嘶风马自闲。
河水九盘收数曲，陇山千里诸关。
西边北塞今无事，为报东南夷与蛮。
马相植诗云：舜德尧仁化犬戎，许提河陇款皇风。指挥文武皆神算，恢拓乾坤是圣功。
四帅有征无汗马，七关虽戍已韬弓。
天留此事还英主，不在他年在大中。
魏相扶诗云：萧关新复旧山川，古戍秦原景象鲜。
戎虏乞降归惠化，皇威渐被慑腥膻。
穹庐远戍烟尘灭，神武光扬竹帛传。
左衽尽知歌帝泽，从兹不更备三边。
崔相铉诗云：边陲万里注恩波，宇宙群方洽凯歌。有地名王争解辫，远方戎垒尽投戈。
烟尘永息三秋戍，瑞气遥清九折河。
共偶圣明千载运，更观俗阜与时和。
韦岫
唐丞相卢携，大中初，举进士。风貌不扬，语亦不正，呼携为慧。盖舌短也。
韦氏昆弟皆轻侮之，独尚书岫加敬，谓昆弟曰：卢虽人物甚陋，观其文章有首尾。
斯人也，以此卜之，他日必为大用乎？
尔后卢果策名，竟登廊庙，奖拔岫至福建观察使。
向时轻薄诸弟，率不展分。所谓以貌失人者，其韦诸季乎？
知人僧
唐令公韦昭度少贫窭，常依左街僧录净光太师，随僧斋粥。
净光有人伦之鉴，恒器重之。蔡荆
唐蔡荆尚书为天德军使，衙前有小将顾彦朗、彦晖，知使院宅市买。
荆有知人之鉴。或一日，俾其子叔向以下，备酒馔于山亭，召二顾赐宴。
荆俄亦即席，约令勿起。二顾惶惑，莫谕其意。
荆勉之曰：公弟兄俱有封侯之相，善自保爱。他年愿以子孙相依。
因增其职级。
洎黄寇犯阙，顾彦朗领本军，同立收复功，除东川，加使相。
蔡叔向兄弟往依之，请叔向为节度副使，仍以丈人行拜之。军府大事，皆谘谋焉。
大顾薨，其弟彦晖嗣之，亦使相。
亚子
后唐庄宗年十一从晋王讨王行瑜。
初令入觐献捷，昭宗一见，骇异之曰：此子有奇表。
乃抚其背曰：儿将来之国栋，勿忘忠孝于吾家。
乃赐鸂鶒酒卮、翡翠盘。
十三读春秋，略知大义。骑射绝伦。其心豁如，采录善言，听纳容物，殆刘聪之比也。
又云，昭宗曰：此子可亚其父。
时人号曰亚子。
