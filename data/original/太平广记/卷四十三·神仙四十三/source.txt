尹真人卢山人薛玄真于涛
尹真人
犍为郡东十余里，有道观在深岩中，石壁四壅，有颜道士居之。
观殿有石函，长三尺余，其上錾出鸟兽花卉，文理纤妙，邻于鬼工。而缄锁极固，泯然无毫缕之隙。
里人相传，云是尹喜石函。
真人事迹，显于纪传详矣。
真人将上升，以石函付门弟子，约之曰： 此函中有符箓，慎不得启之，必有大祸。 
于是郡人尽敬之。
大历中，有青河崔君，为犍为守。
崔君素以刚果自恃，既至郡，闻有尹真人函，笑谓属官曰： 新垣平之诈见矣。 
即诣之，且命破锁。
颜道士曰： 此尹真人石函，真人有遗教曰： 启吾函者有大祸。 
幸君侯无犯仙官之约。 
崔君怒曰： 尹真人死千岁，安得独有石函在乎？
吾不信。 
颜道士确其词，而崔君固不从。于是命破其锁。久之而坚然不可动。
崔君怒，又以巨絙系函鼻，用数十牛拽其絙，鞭而驱之。
仅半日，石函遂开。
中有符箓数十轴，以黄缣为幅，丹书其文，皆炳然如新。
崔君既观毕，顾谓颜道士曰： 吾向者意函中有奇宝，故开而阅之；今徒有符箓而已。 
于是令缄锁如旧。
既归郡，是夕，令忽暴卒，后三日而悟。
其官属将吏辈，悉诣崔君问之、且讯焉。
崔君曰： 吾甚憨，未尝闻神仙事，前者偶开尹真人石函，果为冥官追摄。
初见一人，衣紫衣，至寝，谓吾曰： 我吏于冥司者也，今奉命召君。固不可拒，拒则祸益大矣，宜疾去。 
吾始闻忧，欲以辞免。然不觉与使者俱出郡城，仅行五十里，至冥司。其官即故相吕公也。
谓吾曰： 子何为开尹真人石函乎？
奉上帝命，且削君之禄寿，果如何哉！ 
已而召掾吏至，令按吾禄寿之籍。 
掾吏白吕公曰： 崔君有官五任。有寿十七年。今奉上帝符，尽夺五任官，又削十五年寿。今独有二年任矣。 
于是听崔君还。
后二年果卒。
卢山人
唐宝历中，荆州卢山人，常贩烧朴石灰，往来于白洑南草市。时时微露奇迹，人不之测。
贾人赵元卿好事，将从之游。乃频市其所货，设果茗，访其息利之术。
卢觉，谓曰： 观子意似不在所市，意何也？ 
赵乃言： 窃知长者埋形隐德，洞过蓍龟，愿垂一言。 
卢笑曰： 今日且验，君主人午时有非常之祸。
若信吾言，当免。子可告之。将午，当有匠者负囊而至，囊中有银二两余，必非意相干也。
可闭关，妻孥勿轻应对。
及午，必极骂，须尽家临水避之。
若尔，徒费钱三千四百。 
时赵停于百姓张家，即遽归告之。张亦素神卢生，乃闭门伺之。
欲午，果有人状如卢所言，叩门求籴，怒其不应，因蹴其门。
张重箦捍之。
少顷聚人数百。
张乃由后门，与妻子回避。
才差午，其人乃去，行数百步，忽蹶倒而死。
其妻至，众人具告其所为，妻痛哭，乃适张家，诬其夫死有因。官不能评。
众具言张闭户逃避之状。
理者谓张曰： 汝固无罪，可为办其送死。 
张欣然从断，其妻亦喜。
及市槥僦举，正当三千四百文。
因是人赴之如市。
卢意以为烦，潜逝至复州界，维舟于陆奇秀才庄门。
或语陆： 卢山人非常人也。 
陆乃请之。
陆时将入京投相知，因请决疑。
卢曰： 君今年不动，忧旦夕祸作。
君所居堂后，有钱一瓿，覆以板，非君有也。
钱主今始三岁，君其勿用一钱，用必成祸。能从吾戒乎？ 
陆矍然谢之。
及卢生去，水波未定。
陆笑谓妻曰： 卢生言如是，吾更何求乎？ 
乃命家童掘地，未数尺，果遇板，彻之。有巨瓮，散钱满焉。
陆喜甚，妻亦搬运，纫草贯之，将及一万，儿女忽暴头痛不可忍。
陆曰： 岂卢生言将微乎？ 
因奔马追及，谢违戒。
卢生怒曰： 君用之，必祸骨肉。骨肉与利轻重，君自度也。 
棹舟去之不顾。
陆驰归，醮而瘗焉，儿女乃愈。
卢生到复州，又常与数人闲行，途遇六七人盛服，俱带酒气逆鼻。
卢生忽叱之曰： 汝等所为不悛，性命无几。 
其人悉罗拜尘中曰： 不敢不敢。 
其侣讶之。
卢曰： 此辈尽劫贼也。 
常语赵生曰： 世间刺客隐形者不少，道者得隐形术，能不试，二十年可以化形，名曰脱离，后二十年，名籍于地仙矣。 
又言 刺客之死，尸亦不见。 
所论多奇怪，盖神仙之流也。 
薛玄真
薛玄真者，唐给事中伯高之高祖也。少好道，不嗜名宦。遨游云泉，得长生之道。
常于五岭间栖憩，每遇人曰： 九疑五岭，神仙之墟，山水幽奇，烟霞胜异。
如阳朔之峰峦挺拔，博罗之洞府清虚，不可忘也。
所以祝融栖神于衡阜，虞舜登仙于苍梧，赫胥耀迹于潜峰。
黄帝飞轮于鼎湖；其余高真列仙，人臣辅相，腾翥逍遥者，无山无之。
其故何哉？
山幽而灵，水深而清，松竹交映，云萝杳冥，固非凡骨尘心之所爱也；况邃洞之中，别开天地，琼膏滴乳，灵草秀芝，岂尘目能窥，凡屣可履也？
得延年之道，而优游其地，信为乐哉。 
真元末，郑余庆谪郴州长史，门吏有自远省余庆者，未至郴十余里，店中驻歇，与玄真相遇，状貌如二十三四，神彩俊迈，词多稽古，时语及开元、麟德间事，有如目睹。
又言明年二月，余庆当复归朝；余言皆神异。
问其姓氏，再三不答。
恳诘之。云： 某有志林泉，久弃乡国，不欲骨肉知此行止。
姓薛，名玄真。 
门吏话于余庆。
令人访寻，无复踪迹。
明年二月，余庆徵还，及到长安，语及异事，给事中薛伯高流涕对曰： 某高祖，自左常侍弃官入道，隐终南，不知所终，是矣。 
于涛
于涛者。唐宰相琮之侄也。
琮南迁，途经平望驿，维舟方食，有一叟自门而进，直抵厅侧小阁子，以诣涛焉。
叟之来也，驿吏疑从相国而行，不之问；相国疑是驿中人，又不之诘。
既及涛所憩，涛问 叟何人也。 对曰： 曹老儿。 
问其所来。
对曰： 郎君极有好官职，此行不用忧。 
涛方将远陟，深抱忧虑，闻其言，欣然迎待，揖之即席。
涛与表弟前秘书省薛校书俱与之语，问其所能。
云： 老叟无解，但见郎君此后官职高显，不可一一叙之，请濡毫执笔，随语记录之也。 
如是涛随叟所授数章，词多隐密，迨若谣谶；亦叙相国牵复之事。
因问薛校书如何。
叟曰： 千里之外，遇西则止。
其有官职，虽非真刺史，亦作假郡守。 
涛又问 某京中宅内事，可以知否？ 
叟俛首良久曰： 京宅甚安。今日堂前有某夫人、某尼。 
宾客名字，一一审识。 某廊下有小童某，牵一铜龟子驰戏。 
涛亦审其谛实，皆书于编上。荏苒所载，已是数幅。相顾笑语，即将昏瞑。
涛因指薛芸香姬者。谓叟曰。 此人如何？ 
对曰： 极好，三千里外亦得好官。 
涛初随语书事，心志锐信；及闻此姬亦有好官，讶其疏诞，意亦中怠矣。
时涛表弟杜孺休给事，刺湖州。寄箬下酒一壶，可五斗。
因问叟颇好酒否。
叟忻然为请，即以银盂授之，令自酌饮，顷之酒尽，已昏晦矣。
遂以银盂枕首而睡，时蚊蚋盛，无有近叟者。
及旦失叟，唯银盂在焉。
方惊问访求，莫知所止。
人或云： 此即曹休博士也。 
曹休，魏之宗室，仕晋为史官，齐梁间或处朝列，得神仙之道，多游江湖间，往来贾贩，常拯救人，以阴功及物。人多有见之，受其遗者。
涛自后授泗州防御使歙州刺史，佐淮南吴王杨公行密为副使。
相国寻亦北归。
辍其寿官而瘗。斯棺装漆金彩，颇甚珍华，既瘗之后，方验得好棺之言。
及京宅，是日宾客、小童牵铜龟游戏之事，无不验者。
