异木
主一州树偃桑不昼木蚊子树圣鼓枝鹿木倒生木黝木桄榔树
怪松枫人枫鬼枫生人灵枫破木有肉江中枫材河伯下材斗蚊船木
交让木千岁松汗杖化蝶树涪水材端正树崇贤里槐三枝槐瘿槐
荆根枕五重桑蜻蜓树无患木醋心树登第皂荚辨白檀树
藟蔓藤实杯钟藤人子藤蜜草蔓胡蔓草野狐丝异木
主一州树东方荒外。有豫章焉。
此树主一州。
其高千丈，围百丈。
本上三百丈，始有枝条，敷张如帐。
上有玄狐黑猿。
树主一州，南北并列，面向西南。
有九力士，操斧伐之，以占九州吉凶。
斫复，其州有福；创者州伯有病；积岁不复者，其州灭亡。
偃桑
东方有树焉，高八十丈。
敷张自辅。
其叶长一丈，广六七尺。
名曰桑。
其上自有蚕，作茧长三尺。
缲一茧，得丝一斤。
有椹焉，长三尺五寸，围如长。
不昼木
荒外有火山，其中生不昼之木，昼夜火燃，得曝风不猛，猛雨不灭。
蚊子树
有树如冬青，实生枝间，形如枇杷子。
每熟即坼裂，蚊子群飞，唯皮壳而已。
土人谓之蚊子树。
圣鼓枝
含洭县水口下东岸，有圣鼓，即杨山之鼓枝也，横在川侧。
冲波所激，未尝移动。
众鸟飞鸣，莫有萃者。
般人误以篙触，以患疟。
鹿木
武陵郡北，有鹿木二株，马伏波所种。
木多节。
倒生木
倒生木，此木依山生，根在上。
有人触则叶翕，人去则叶舒。
出东海。
黝木
黝木，节以盅兽，可以为鞭。
桄榔树
古南海县有桄榔树，峰头生叶，有面。
大者出面，乃至百斛。
以牛乳啖之，甚美。
怪松
南康有怪松。
从前刺史，每令画工写松，必数枝衰悴。
后因一客与妓，环饮其下，经日松死。
枫人
岭中诸山多枫树。
树老多有瘤瘿。
忽一夜遇暴雷骤雨，其树赘则暗长三数尺。
南人谓之枫人。
越巫云，取之雕刻神鬼，异致灵验。
枫鬼
《临川记》云，抚州麻姑山，或有登者，望之，庐岳彭蠡，皆在其下。
有黄连厚朴，恒山枫树。
数千年者，有人形，眼鼻口臂而无脚。
入山者见之，或有砟之者，皆出血。
人皆以蓝冠于其头，明日看失蓝，为枫子鬼。
枫生人
江东江西山中，多有枫木人，于枫树下生，似人形，长三四尺。
夜雷雨，即长与树齐，见人即缩依旧。
曾有人合笠于首，明日看，笠子挂在树头上。
旱时欲雨，以竹束其头，禊之即雨。
人取以为式盘，极神验。
枫木枣地是也。
灵枫
南中有枫子鬼，枫木之老者人形，亦呼为灵枫焉。
破木有肉
有人破大木，木中有肉，可五斤，如熟猪肉。
江中枫材
循海之间，每构屋，即命民踏木于江中，短长细大，唯所取。
率松材也。
彼俗常用，不知古之何人断截。
埋泥沙中，既不朽蠹，又多如是。事可异者。
河伯下材
中宿县山下有神宇，溱水至此，沸腾鼓怒。
槎木泛至此沦没，竟无出者，世人以为河伯下材。
斗蛟船木
樟木，江东人多取为船。
船有与蛟龙斗者。
交让木武陵郡记，白雉山有木，名交让。众木敷荣后，方萌芽；亦更岁迭荣也。
千岁松
《玉策记》称，千岁松树，四边披越，上杪不长。望而视之，有如偃盖。其中有物，如青犬，或如人。皆寿万岁。
汗杖
东方朔西那汗国回。得声木十枚。
帝以赐大臣。
人有疾则杖汗，将死则折。
里语： 生年未半杖不汗。 
化蝶树
长安城禁苑内一大树，冬月雪中，忽花叶茂盛。
及凋落结实，其子光明璨烂，如火之明焉。
数日，皆化为红蛱蝶飞去。
至明年，唐高祖自唐国入长安。
此必前兆也。
涪水材
梓童郪县，唐大历七年，夏六月甲子，涪水泛溢，流木数千条。梁栋欀桷具备。
补内城屋，悉此木。
乔林为之记。
端正树
长安西端正树，去马嵬一舍之程，乃唐德宗皇帝幸奉天，睹其蔽芾，锡以美名。
后有文士经过，题诗逆旅，不显姓名。
诗曰： 昔日偏沾雨露荣，德皇西幸赐嘉名。
马嵬此去无多地，合向杨妃冢上生。 
风雅有如此焉。
崇贤里槐
唐陈朴者，元和中，崇贤里此街大门外，有槐树，尝黄昏徙倚窥外。
见若妇人及老狐异鸟之类，进入树中。
遂伐视之。
树凡三槎，并空中，一槎中有独头栗一百二十一枚，中襁一死儿，长尺余。
三枝槐
唐相国李石，河中永乐有宅。
庭槐一本，抽三枝，直过堂前屋脊，一枝不及。
相国同堂昆弟三人，曰石，曰而，皆登宰执；唯福一人，历七镇使相而已。
瘿槐
华州三家店西北道边，有槐甚大，葱郁周回，可荫数亩。
槐有瘿，形如二猪，相趂奔走。
其回顾口耳头足，一如塑者。
荆根枕
贾人张弘者，行至华岳庙前，忽昏懵，前进不可，系马于一金荆树而酣睡。
马惊，拽出树根而去。
寤，逐而及之。树根形如狮子，毛爪眼耳足尾，无不悉具。
乃于华阴县，求木工修之为一枕，献于庙。
守庙者常以匮锁之。
行人闻者，赂守庙者百钱，始获一见。
五重桑
洛中愿会寺，魏中书侍郎王翊舍宅立也。
佛堂前生桑树一株，直上五尺，枝条横绕，柯叶旁布，形如羽盖。
复高五尺，又然。凡为五重。
每一重，叶椹各异。
京师道俗，谓之神桑。
观者甚众。
帝闻而恶之，以为惑众，命给事黄门侍郎元纪，伐杀之。
其日云雾晦冥，下斧之处，流血至地，见者莫不悲泣。
蜻蜓树
昔娄约居常山，据禅座。
有一野妪，手持一树。植之于庭，言此是蜻蜓树。
岁久芬芳郁茂。
有一乌，身赤尾长，常止息其上。
无患木
无患木，烧之极香，避恶气。
一名噤娄，一名桓。
昔有神巫曰瑶眊，能符劾百鬼，擒魑魅，以无患木击杀之。
世人竞取此木为器，用却鬼，因曰无患木。
醋心树
杜师仁尝赁居。
庭有巨杏树。
邻居老人，每担水至树侧，必叹曰： 此树可惜。 
杜诘之。
老人云： 某善知木病，此树有疾，某请治。 
乃诊树一处，曰： 树病醋心。 
杜染指于蠹处尝之，味若薄醋。
老人持小钩披蠹，再三钩之，得一白虫，如蝠。
乃傅药于疮中。
复戒曰： 有实，自青皮时，必标之。十去八九，则树活。 
如其言，树益茂盛矣。
又云： 尝见《栽植经》三卷，言木有病醋心者。
登第皂荚
泉州文宣王庙，庭宇严峻，学校之盛，冠于藩府。
庭中有皂荚树，每州人将登第，则生一荚。
以为常矣。
梁真明中，忽然生一荚有半，人莫谕其意。
乃其年，州人陈逖，进士及第；黄仁颖，学究及第。
仁颖耻之，复应进士举。
至同光中，旧生半荚之所，复生全荚。
其年，仁颖及第。
后数年，庙为火焚。
其年，闽自称尊号，不复贡士，遂至于今。
辨白檀树
剑门之左峭岩间有大树，生于石缝之中，大可数围，枝干纯白。
皆传曰白檀树。
其下常有巨虺，蟠而护之，民不敢采伐。
又西岩之半，有志公和尚影，路人过者，皆西向擎拳顶礼，若亲面其如来。
王仁裕癸未岁入蜀，至其岩下，注目观之，以质向来传说。
时值晴朗，溪谷洗然，遂勒辔移时望之。
其白檀，乃一白栝树也。
自历大小漫天。
夹路溪谷之间，此类甚多，安有檀香蛇绕之事？
又西瞻志公影，盖岩间有圆柏一株，即其笠首也；两面有上下石缝，限之为身形；斜其缝者，即袈裟之文也；上有苔藓斑驳，即山水之毳文也。
方审其非白檀。志公不留影于此，明矣。
仍知人之误传者何限哉！
藟蔓藤实杯
藤实杯出西域。
藤大如臂。
叶似葛花实如梧桐。
实成坚固，皆可酌酒。
自有文章，映澈可爱。
实大如杯，味如豆蔻，香美消酒。
士人提酒，来至藤下，摘花酌酒，乃以其实消醒。
国人宝之，不传于中土。
张骞入宛得之。
事在《张骞出关志》。
钟藤
松桢，即钟藤也。
叶大者，晋安人以为盘。
人子藤
安南有人子藤，红色，在蔓端有刺。
其子如人状。
昆仑烧之集象。
南中亦难得。
蜜草蔓
北天竺国出蜜草，蔓生大叶，秋冬不死。
因重霜露，遂结成蜜，如塞上蓬盐。
胡蔓草
胡蔓草，此草在邕间，丛生。
花偏如栀子，稍大，不成朵，色黄白。
叶稍异。
误食之，数日卒死。
饮白鹅白鸭血则解。
或以物投之，祝曰： 我买你，食之不死。 
野狐丝
有草蔓生，色白，花微红，大如粟。秦人呼为野狐丝。
