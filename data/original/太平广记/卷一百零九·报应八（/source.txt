沙门静生释昙邃释慧庆费氏赵泰释慧进沙门法尚释弘明释志湛五侯寺僧释智聪昙韵禅师李山龙苏长尼法信李氏彻师悟真寺僧释道俗史阿誓石壁寺僧
沙门静生
西晋蜀郡沙门静生，出家以苦行致称，为蜀三贤寺主，诵法华经。
每诵经时，常感虎来蹲前听，诵讫乃去。
又恒见左右有四人为侍。
年虽衰老，而精勤弥励，遂终其业云。
释昙邃
晋有释昙邃，未详何许人。少出家，止河阴白马寺。
蔬食布衣，诵法华经，又释达经旨，亦为人解说。
常于夜中，忽闻扣户云： 欲请法师九旬说法。 邃不许。
固清，乃赴之。
而犹是睡中，觉己身已在白马岛神祠中，并一弟子，日日密往，余无知者。
后寺僧经祠前过，见有两高座，邃在北，弟子在南，如有讲说声。
又闻有奇香之气，于是道俗共传神异。
至夏竟神送白马一疋，白羊五头，绢九十疋。咒愿毕，于是遂绝。
释慧庆
宋释慧庆，广陵人，出家止庐山寺。
学通经律，清洁有戒行，诵法华经十地思、益维摩，每夜吟诵，常闻空中有弹指赞叹之声。
曾于大雷遇风涛，船将覆没，庆惟诵经不辍。觉船在浪中，如有人牵之，倏忽至岸。
于是笃励，弥复精勤矣。
费氏
宋罗玙妻费氏者，宁蜀人，父悦为宁州刺史。
费少而敬信，诵法华经数年，勤至不倦。
后得病，忽苦心痛，阖门惶惧，属纩待时。
费心念：我诵经勤苦，宜有善祐，庶不遂致死也。
既而睡卧，食顷而寤，乃梦见佛于窗中援手，以摩其心，应时都愈。
一堂男女婢仆，悉睹金光，亦闻香气。
玙从妹于时省疾床前，亦具闻见。
于是大兴信悟，虔戒至终，每以此端进化子侄焉。
赵泰
赵泰字文和，清河贝丘人。
公府辟不就，精进典籍，乡党称名，年三十五。
宋太始五年七月十三日夜半，忽心痛而死，心上微暖。身体屈伸。停尸十日，气从咽喉如雷鸣，眼开，索水饮，饮讫便起。
说初死时，有二人乘黄马，从兵二人，但言捉将去。
二人扶两腋东行，不知几里，便见大城，如锡铁崔嵬。
从城西门入，见官府舍，有二重黑门，数十梁瓦屋，男女当五六十。
主吏著皂单衫，将泰名在第三十。
须臾将入，府君西坐，断勘姓名。
复将南入黑门，一人绛衣，坐大屋下，以次呼名前，问生时所行事，有何罪过；行功德，作何善行。
言者各各不同。
主者言： 许汝等辞。
恒遣六师督录使者，常在人间，疏记人所作善恶，以相检校。
人死有三恶道，杀生祷祠最重。
奉佛持五戒十善，慈心布施，生在福舍，安稳无为。 
泰答一无所为，上不犯恶。
断问都竟，使为水官监作吏，将千余人，接沙著岸上，昼夜勤苦啼泣，悔言生时不作善，今堕在此处。
后转水官都督，总知诸狱事，给马，东到地狱按行。
复到泥犁地狱，男子六千人，有火树，纵广五十余步，高千丈，四边皆有剑，树上然火，其下十十五五，堕火剑上，贯其身体。
云： 此人咒诅骂詈，夺人财物，假伤良善。 
泰见父母及一弟，在此狱中涕泣。见二人赍文书来，敕狱吏，言有三人，其家事佛，为有寺中悬幡盖烧香，转法华经咒愿，救解生时罪过。
出就福舍，已见自然衣服，往诣一门，云开光大舍，有三重黑门，皆白壁赤柱，此三人即入门。
见大殿，珍宝耀日，堂前有二狮子并伏，负一金玉床，云名狮子之座。
见一大人，身可长丈余，姿颜金色，项有日光，坐此床上。
沙门立侍甚众，四坐名真人菩萨，见泰山府君来作礼。泰问吏何人，吏曰： 此名佛，天上天下度人之师。 
便闻佛言： 今欲度此恶道中及诸地狱人皆令出。 
应时云有万九千人，一时得出，地狱即空。
见呼十人，当上生天，有车马迎之，升虚空而去。
复见一城，云： 纵广二百余里，名为受变形城。 
云： 生来不闻道法，而地狱考治已毕者，当于此城，受更变报。 
入北门，见数千百土屋，中央有大瓦屋，广五十余步。
下有五百余吏，对录人名，作善恶事状，受是变身形之路，从其所趋去。
杀者云当作蜉蝣虫，朝生夕死；若为人，常短命。
偷盗者作猪羊身，屠肉偿人。
淫逸者作鹄鹜蛇身。
恶舌者作鸱鴸鸺鹠，恶声，人闻皆咒令死。
抵债者为驴马牛鱼鳖之属。
大屋下有地房北向，一户南向，呼从北户，又出南户者，皆变身形作鸟兽。
又见一城，纵广百里，其瓦屋安居快乐，云： 生时不作恶，亦不为善，当在鬼趣千岁，得出为人。
又见一城，广有五千余步，名为地中。
罚谪者，不堪苦痛，男女五六万，皆裸形无服，饥困相扶，见泰叩头啼哭。
泰按行毕还，主者问： 地狱如法否？卿无罪，故相挽为水官都督。不尔，与狱中人无异。 
泰问人生何以为乐，主者言： 唯奉佛弟子，精进不犯禁戒为乐耳。 
又问： 未奉佛时，罪过山积；今奉佛法，其过得除否？ 
曰： 皆除。 
主者又召都录使者，问赵泰何故死来。
使开滕检年纪之籍，云： 有算三十年，横为恶鬼所取，今遣还家。 
由是大小发意奉佛，为祖及弟，悬幡葢，诵法华经作福也。
释慧进
前齐永明中，杨都高座寺释慧进者，少雄勇游侠。
年四十，忽悟非常，因出家，蔬食布衣，誓诵法华，用心劳苦，执卷便病。
乃发愿造百部以悔先障，始聚得一千六百文。贼来索物，进示经钱，贼惭而退。
尔后遂成百部，故病亦愈。
诵经既广，情愿又满，回此诵业，愿生安养。
闻空中告曰： 法愿已足，必得往生。 
无病而卒，八十余矣。
沙门法尚
齐武帝时，东山人握土见一物，状如两唇，其中舌，鲜红赤色。
以事奏闻，帝问道俗。
沙门法尚曰： 此持法华者亡相不坏也。
诵满千遍，其验征矣。 
乃集持法华者，围绕诵经，才发声，其唇舌一时鼓动。
见者毛竖，以事奏闻。
诏石函缄之。
释弘明
齐释弘明，会稽山阴人也。
少出家，贞苦有戒节，止山阴云门寺。
诵法华，习禅定，精勤礼忏，六时不辍。
每旦则水瓶自满实，感诸天童子，以为给使也。
每明坐禅，虎常伏于室内。
释志湛
后魏末，齐州释志湛者，住太山北邃谷中衔草寺。
省事少言，人鸟不乱，恒诵法华。
将终时，神僧宝志谓梁武帝曰： 北方衔草寺须陁洹圣僧，今日灭度。 
湛之亡也。无恼而化。
两手各舒一指，有梵僧云： 斯初果人也。 
还葬山中。后发看之，唯舌如故。
众为立塔表焉。
五侯寺僧
后魏范阳五侯寺僧，失其名，诵法华为常业。
初死，权殓堤下，后改葬，骸骨并枯，唯舌不坏。
雍州有僧诵法华，隐白鹿山，感一童子供给。
及死，置尸岩下，余骸并枯，唯舌不朽。
释智聪
唐润州摄山栖霞寺释智聪，尝住扬州安乐寺。
大业之乱，思归无计，隐江荻中，诵法华经，七日不食。
恒有虎绕之，聪曰： 吾命须臾，卿须可食。 
虎忽发言曰： 造天立地，无有此理。 
忽有一老翁，榜舟而至，翁曰： 师欲渡江至栖霞寺，可即上船。 
四虎一时泪流，聪曰： 尔与我有缘也。 
于是挟四虎利涉，既达南岸，船及老人，不知所在。
聪领四虎往栖霞舍利塔西，经行坐禅，众徒八十，咸不出院，若有所事，一虎入寺鸣号，以为恒式。
聪至贞观中迁化，年九十九矣。
昙韵禅师
唐昙韵禅师，定州人。
隋末丧乱，隐于离石北山。
常诵法华，欲写其经，无人同志，如此积年。
忽有书生来诣之，仍以写经为请。
明复如初，曾不告倦。及缮写毕，乃至装褫，一如正法。
书生告去，送至门，忽失所在。
禅师持诵，曾无暂废。
后遭胡贼，仓卒逃避，方箱盛其经，置高岩上。
经年贼败，乃寻经，于岩下获之。
中箱糜烂，应手灰灭，拨朽见经，如旧鲜好。
李山龙
唐李山龙，冯翊人，左监门校尉。
武德中，暴亡而心不冷，家人未忍殡殓。
至七日而苏。
自说云：当死时，见被收录，至一官署，甚广大。
庭前有数千囚人，枷锁杻械，皆北面立。
吏将山龙至庭，厅上大官坐高床，侍卫如王者，寻呼山龙至阶。
王问汝平生作何福业，山龙对曰： 乡人每设斋，恒请施物助之。 
王曰： 汝身作何善业？ 
山龙曰： 诵法华经，日两卷。 
王曰： 大善，可升阶来。 
北间有高座，王曰： 可升座诵经。 
王即起立，山龙坐讫，王乃向之而坐。
山龙开经曰： 妙法莲华经序品第一。 
王曰： 请法师下。 
山龙复立阶下，顾庭前囚，已尽去矣。
王曰： 君诵经之福，非唯自利，众因闻经，皆已获免，岂不善哉！
今放君还。 
谓吏曰： 可将此人历观诸狱。 
吏即引东行百余步，见一铁城，甚广大，城旁多小窗，见诸男女，从地飞入窗中，即不复出。
山龙怪问之，吏曰： 此是大地狱，中有分隔，罪计各随本业，赴狱受罪耳。 
山龙闻之悲惧，称南无佛，请吏求出院。见有大镬，火猛汤沸，旁有二人坐卧。
山龙问之，二人曰： 我罪报入此镬汤，蒙贤者称南无佛，故狱中诸罪人，皆得一日休息疲睡耳。 
山龙又称南无佛。吏谓山龙曰： 官府数移改，今王放君去，可白王请抄。
若不尔，恐他官不知，更复追录。 
山龙即谒王请抄，王书一行字付吏，曰： 为取五道等署。 
吏受命，将山龙更历两曹，各厅事侍卫亦如此，吏皆请其官署，各书一行讫，付山龙。
出门，有三人谓之曰： 王放君去，各希多少见遗。 
吏谓山龙曰： 彼三人者，是前收录使人。一人以赤绳缚君者，一人以棒击君头者，一人以袋吸君气者，今见君还，故来求乞。 
山龙惶惧谢曰： 愚不识公，请至家备物，但不知何处送之。 
三人曰： 于水边古树下烧之。 
山龙诺。
吏送归家，见亲眷哀哭，经营殡具，山龙至尸旁即苏，曰： 以纸钱束帛并酒食，自于水边烧之。 
忽见三人来谢曰： 愧君不失信，重相赠遗。 
言毕不见。
苏长
苏长，武德中，为巴州刺史。
赴任，至嘉陵江，风浪覆舟，溺其家六十余人。
唯一妾常读法华经，水入船中，妾头戴经函，誓与俱溺，随波泛滥。
顷之著岸。逐经函而出，开视其经，了无湿污。
独存其命。
尼法信
唐武德时，河东有练行尼法信，常读法华经。
访工书者一人，数倍酬直，特为净室，令写此经。
一起一浴，然香更衣，仍于写经之室，凿壁通，加一竹筒，令写经人每欲出息，径含竹筒，吐气壁外。
写经七卷，八年乃毕，供养殷重，尽其恭敬。龙门僧法端尝集大众讲法华经，以此尼经本精定，遣入请之，尼固辞不许。
法端责让之，尼不得已，乃自送付。
法端等开读，唯见黄纸，了无文字。
更开余卷，悉皆如此。
法端等惭惧，即送还尼。
尼悲泣受，以香水洗函，沐浴顶戴，绕佛行道，七日夜不暂休息。
既而开视，文字如初。
故知抄写深加洁净，比来无验，只为不勤敬也。
李氏
唐冀州封丘县，有老母姓李，年七十，无子孤老，唯有奴婢两人。
家镇沽酒，添灰少量，分毫经纪。
贞观年中，因病死，经两日，凶器已具，但以心上少温，及苏说云：初有两人，并著赤衣，门前召出，云有上符遣追，便即随去。
行至一城，有若州郭，引到侧院，见一官人，衣冠大袖，凭案而坐，左右甚多，阶下大有著枷锁人，防守如生。
官府者遣问老母： 何因行滥沽酒，多取他物？
拟作法华经，已向十年，何为不造？ 
老母具言： 酒使婢作，量亦是婢。
经已付钱一千文与隐师。 
即遣追婢，须臾婢至，即笞四十放还。
遣问隐师，报云是实。
乃语老母云： 放汝七日去，经了当来，得生善处，遂尔得活。 
勘校老母初死之时，婢得恶逆，久而始苏，腹皆青肿，盖是四十杖迹。
隐禅师者，本是客僧，配寺顿丘，年向六七十，自从出家，即头陀乞食，常一食斋，未尝暂辍，远近大德，并皆敬慕。
老母病死之夜，隐师梦有赤衣人来问，梦中答云： 造经是实。 
老母乃屈乡闾眷属及隐禅师行道，顾诸经生，众手写经了，正当七日。还见往者二人来前，母曰： 使人已来，并皆好住。 
声绝即死。
隐师见存，道俗钦敬。
彻师
唐绛州南孤山隐泉寺沙门彻禅师，曾行，遇癞人在穴中。
彻师引出山中，为凿穴给食，念诵法华经。
素不识字，加又顽鄙，句句授之，终不辞倦。
诵经向半，梦有教者，后稍聪悟，已得五六卷。
疮渐觉愈，一部了，须眉平复，容色如故。
经云： 病之良药。 
斯言验矣。
悟真寺僧
唐贞观中，有王顺山悟真寺僧，夜如蓝溪。忽闻有诵法华经者。其声纤远。
时星月回临，四望数十里，阒然无睹。
其僧惨然有惧，及至寺，且白其事于群僧。
明夕，俱于蓝溪听之，乃闻经声自地中发，于是以标表其所。
明日穷表下，得一颅骨，在积壤中，其骨槁然，独唇吻与舌，鲜而且润，遂持归寺，乃以石函置于千佛殿西轩下。
自是每夕，常有诵法华经声在石函中，长安士女，观者千数。
后新罗僧客于寺，仅岁余，一日寺僧尽下山，独新罗僧在，遂窃石函而去。
寺僧迹其往，已归海东矣，时开元末年也。
释道俗
唐释道俗者，不测所由，止醴泉山原，诵法华经为业，乃至遍数千。
贞观中，因疾将终，告友人慧廓禅师曰： 此虽诵经，意望有验。
吾死之后，当以十年为限，试发视之。若舌朽灭，知诵无功，若舌如初，为起一塔，庶生俗信。 
言讫而终。
至十一年，依言发之，身肉都尽，唯舌不朽。
一县士女，咸共赞叹，乃函盛舌本，起塔于甘谷岸上。
史阿誓
唐郊南福水之阴有史村，史阿誓者，诵法华经，职充令史，往还步涉，未尝乘骑，以依经云， 哀愍一切 故也。
病终本邑，香气充村，道俗惊怪，而莫测其缘。
终后十年，其妻死，乃发冢合葬。
见其舌根，如本生肉，斯诚转诵法华经之灵验也。
石壁寺僧
唐并州石壁寺，有一老僧，禅诵为业，精进练行。
贞观末，有鹆巢其房楹上，哺养二雏。
法师每有余食，恒就巢哺之。
鹆雏后虽渐长，羽翼未成，因学飞，俱坠地死，僧收瘗之。
经旬后，僧夜梦二小儿曰：某等为先有小罪，遂受鹆身，比来日闻法师诵法华，既闻妙法，得受人身，儿等今于此寺侧十余里某村姓名家，托生为男，十月之外，当即诞育。
僧乃依期往视之，见此家妇，果同时诞育二子。
因为作满月，僧呼为鹆儿，并应之曰： 唯 。
