古文大篆籀文小篆八分隶书章草行书飞白草书汲冢书
李斯萧何蔡邕崔瑗张芝张昶刘德升师宜官梁鹄左伯胡昭钟繇
钟会韦诞
古文
按古文者，黄帝史苍颉所造也。
颉首有四目，通于神明。
仰观奎星圜曲之势，俯察龟文鸟迹之象，博采众美，合而为字，是曰古文。
《孝经》援《神契》云：奎主文章，苍颉仿象是也。
大篆
按大篆者，周宣王太史史籀所作也。
或云，柱下史始变古文，或同或异，谓之篆。
篆者传也，传其物理，施之无穷。
甄酆定六书，三曰篆书。
八体书法，一曰大篆。
又《汉书·艺文志》、《史籀》十五篇，并此也。
以此官制之，用以教授，谓之史书，凡九千字。
籀文
周太史史籀所作也，与古文大篆小异，后人以名称书，谓之籀文。
《七略》曰：《史籀》者，周时史官教学童书也，与孔氏壁中古文体异。
甄酆定六书，二曰奇字是也。
小篆
小篆者，秦丞相李斯所作也。
增损大篆，异同籀文，谓之小篆。
亦曰秦篆。
八分
按八分者，秦时人上谷王次仲所作也。
王愔云：王次仲始以古书方广，少波势。
建初中，以隶草作楷法，字方八分，言有模楷。
始皇得次仲文，简略，赴急疾之用。
甚喜。
遣使召之，三征不至。
始皇大怒，制槛车送之，於道化为大鸟飞去。
隶书
按隶书者，秦下邽人程邈所作也。
邈字元岑，始为县吏，得罪，始皇幽系云阳狱中。
覃思十年，益小篆方圆，而为隶书三千字，奏之。
始皇善之，用为御史。
以奏事烦多，篆字难成，乃用隶字。
以为隶人佐书，故曰隶书。
章草
按章草，汉黄门令史史游所作也。
卫恒、李诞并云：汉初而有草法，不知其谁。
萧子良云：章草者，汉齐相杜操，始变藁法。
非也，王愔云：元帝时，史游作急就章。解散隶体，粗书之。汉俗简惰，渐以行之是也。
行书
按行书者，后汉隶川刘德升所造也。
行书即正书之小变，务从简易，相闻流行，故谓之行书。
王愔云：晋世以来，工书者多以行书著名。
钟元常善行书是也。
尔后王羲之、王献之，并造其极焉。
飞白
按飞白者，后汉左中郎蔡邕所作也。
王隐、王愔并云：飞白变楷制也。
本是宫殿题署，势既劲，文字宜轻微不满，名为飞白。
王僧虔云：飞白、八分之轻者。
邕在鸿都门，见匠人施垩帚，遂创意焉。
草书
按草书者，后汉征士张伯英所造也。
梁武帝《草书状》曰：蔡邕云，昔秦之时，诸侯争长。羽檄相传，望烽走驿，以篆隶难，不能救急，遂作赴急之书，盖今之草书是也。汲冢书
汲冢书，盖魏安厘王时，卫郡汲县耕人，于古冢中得之。
竹简漆书科斗文字，杂写经史，与今本校验，多有异同。
耕人姓不。
李斯
秦丞相李斯曰：上古作大篆，颇行于世，但为古远，人多不能译。
今删略繁者，取其合体，参为小篆。
斯善书，自赵高以下，咸见伏焉。
刻诸名山，碑玺铜人，并斯之笔。
书秦望纪功石，乃曰：吾死后五百三十年，当有一人，替吾迹焉。
斯妙篆，始省改之为小篆，著《苍颉篇》七章。
虽帝王质文，世有损益，终以文代质，渐就浇醨。
则三皇结绳，五帝画象，三王肉刑，斯可况也。
古文可为上古，大篆为中古，小篆为下古。
三古为实，草隶为华。
妙极于华者羲、献，精穷其实者籀、斯。
始皇以和氏之壁，琢而为玺，令斯书其文。
今泰山峄山及秦望等碑，并其遗迹。亦谓传国之伟宝，百世之法式。
斯小篆入神，大篆入妙。
李斯书，知为冠盖，不易施乎。
萧何
前汉萧何善篆籀。
为前殿成，覃思三月，以题其额。
观者如流，何使秃笔书。
蔡邕
后汉蔡邕字伯喈。陈留人。仪容奇伟，笃孝博学，能画善音，明天文术数。
工书，篆隶绝世。
尤得八分之精微，体法百变，穷灵尽妙，独步今古。
又剏造飞白，妙有绝伦。
伯喈八分飞白入神，大篆小篆隶书入妙。
女琰甚贤，亦工书。
伯喈入嵩山学书，于石室内得一素书，八角垂芒，篆写李斯并史籀用笔势。
伯喈得之，不食三时，乃大叫喜欢，若对数十人。
伯喈自书五经于太学，观者如市。蔡邕书，骨气风透，精爽入神。
崔瑗
崔瑗字子玉，安平人。
曾祖蒙，父骃。
子玉官至济北相，文章盖世，善章草书。
师于杜度，媚趣过之，点画精微，神变无碍，利金百练，美玉天姿，可谓冰寒于水也。
袁昂云：如危峰阻日，孤松一枝。
王隐谓之草贤，章草入神，小篆入妙。
张芝
张芝字伯英，性好书。
凡家之衣帛，皆书而后练。
尤善章草，又善隶书。
韦仲将谓之《草圣》。
又云，崔氏之肉。
张氏之骨。
其章草急就章字，皆一笔而成。
伯英章草行入神，隶书入妙。伯英书，如汉武爱道，凭虚欲仙。
张昶
张昶字文舒，伯英季弟。
为黄门侍郎，尤善章草。
书类伯英，时人谓之亚圣。
文舒章草入神，八分入妙，隶入能。
刘德升
刘德升字君嗣，颍川人。桓、灵世以造行书擅名。
即以草剏，亦甚妍美。
风流婉约，独步当时。
胡昭、锺繇，并师其法。
世谓钟繇善行狎书是也。
而胡书体肥，钟书体瘦，亦各有君嗣之美也。
师宜官
师宜官，南阳人。
灵帝好书，征天下工书于鸿都门者数百人。
八分称宜官为最，大则一字径丈，小则方寸千言。
甚矜能而性嗜酒，或时空至酒家，因书其壁以售之，观者云集。
酤酒多售，则铲灭之。
后为袁术将钜鹿耿球碑。
术所立，宜官书也。
宜官书，如鵰翅未息，翩翩自逝。
梁鹄
梁鹄字孟皇，安定乌氏人。少好书，受法于师宜官。
以善八分书知名，举孝廉为郎，亦在鸿都门下，迁选部郎。
灵帝重之。
魏武甚爱其书，常悬帐中，又以钉壁，以为胜宜官也。
于时邯郸淳亦得次仲法，淳宜为小字，鹄宜为大字，不如鹄之用笔尽势也。左伯
左伯字子邑，东莱人，特工八分，名与毛弘等列，小异于邯郸淳。已擅名汉末，又甚能作纸。
汉兴，有纸代简。
至和帝时，蔡伦工为之，而子邑尤得其妙。
故萧子良答王僧虔书云：子邑之纸，妍妙辉光；仲将之墨，一点如漆；伯英之笔，穷声尽思。
妙物远矣，邈不可追。
胡昭
胡昭字孔明，颍川人。少而博学，不慕荣利。
有夷、皓之节，甚能籀书，真行又妙。
卫恒云：胡昭与钟繇，并师于刘德升，俱善草行。
而胡肥钟瘦，尺牍之迹，动见模楷。
羊欣云：胡昭得张芝骨，索靖得其肉，韦诞得其筋。
钟繇
魏钟繇字元常。
少随刘胜入抱犊山，学书三年。
遂与魏太祖、邯郸淳、韦诞等议用笔。
繇乃问蔡伯喈笔法于韦诞，诞惜不与。
乃自槌胸呕血，太祖以五灵丹救之得活。
及诞死，繇令人盗掘其墓，遂得之，由是繇笔更妙。
繇精思学书，卧画被穿过表，如厕终日忘归。
每见万类，皆书象之，繇善三色书，最妙者八分。
繇尤善书於曹喜、蔡邕、刘德升。
真书绝世，刚柔备焉。点画之间，多有异趣。
可谓幽深无际，古雅有余。秦汉以来，一人而已。
虽古之善政遗爱，结人于心，未足多也，尚德哉。
若其行书，则羲之、献之之亚。
草书则卫索之下。
八分则有魏受禅碑，称此为最也。
太和四年薨，迨八十矣。
元常隶行入神，草八分入妙。
钟书有十二种，意外巧妙，实亦多奇。
钟会
钟会字士季，元常子。
善书，有父风。稍备筋骨，美兼行草，尤工隶书。
遂逸致飘然，有凌云之志。
亦所谓剑则干将镆铘焉。
会尝诈为荀勖书，就勖母钟夫人取宝剑。兄弟以千万造宅，未移居。
勖乃潜画元常形象，会兄弟入见，便大感恸。
勖书亦会之类也，会隶行草章草并入妙。
韦诞
魏韦诞字仲将，京兆人，太仆之子，官至侍中。
伏膺于张伯英，兼邯郸淳之法。
诸书并善，题署尤精。
明帝凌云台初成，令仲将题榜。高下异好，宜就点正之。
因危惧，以戒子孙，无为大字楷法。
袁昂云：如龙拿虎据，剑拔弩张。
张茂先云：京兆韦诞、诞子熊、颍川钟繇、繇子会、并善隶书。
初、青龙中，洛阳许邺三都，宫观始就。
诏令仲将大为题署，以为永制。
给御笔墨，皆不任用。
因奏：蔡邕自矜能书，兼斯、喜之法，非绔素不妄下笔。
夫欲善其事，必利其器。
若用张芝笔、左伯纸、及臣墨，兼此三者，又得臣手，然后可以逞径丈之势，方寸千言。
然草迹之妙，亚乎索靖也。
嘉平五年卒，年七十五。
仲将八分、隶书、章草、飞白入妙，小篆入能。
兄康字元将。工书。
子熊字少李亦善书。
时人云，名父之子，克有二事。
世所美焉。
又云，魏明帝凌云台成，误先订榜，未题署。
以笼成诞，辘轳长絙引上，使就榜题。
去地二十五丈，诞危惧，诫子孙，绝此楷法。
