梦咎征萧吉侯君集崔湜李林甫杜玄召皎李捎云李叔霁李诉薛存诚
李伯怜张瞻于堇卢彦绪柳宗元卫中行张省躬王恽柳凌崔暇
苏检韦检朱少卿覃骘孟德崇孙光宪陆洎周延翰王瞻邢陶
萧吉
大业中，有人尝梦凤凰集手上，深以为善征，往诣萧吉占之。
吉曰：此极不祥之梦。
梦者恨之，而以为妾言。
后十余日，梦者母死。遣所亲往问吉所以，吉云：凤鸟非梧桐不栖，非竹实不食，所以止君手上者，手中有桐竹之象。
《礼》云： 苴杖竹也，削杖桐也。
是以知必有重忧耳。
侯君集
唐贞观中，侯君集与庶人承乾通谋，意不自安。
忽梦二甲士录至一处，见一人高冠奋髯，叱左右，取君集威骨来。
俄有数人操屠刀，开其脑上及右臂间，各取一骨片，状如鱼尾。
因弇呓而觉，脑臂犹痛。
自是心悸力耗，至不能引一钧弓。
欲自首，不决而败。
崔湜
唐右丞卢藏用、中书令崔湜太平党，被流岭南。
至荆州，湜夜梦讲坐下听法而照镜。问善占梦张猷。
谓卢右丞曰：崔令公大恶，梦坐下听讲，法从上来也。镜字金旁竟也。其竟于今日乎。
寻有御史陆遗免赍敕令湜自尽。
李林甫
李林甫梦一人，细长有髯，逼林甫，推之不去。
林甫寤而言曰：此裴宽欲谋替我。
杜玄
洛州杜玄有牛一头，玄甚怜之。
夜梦见其牛有两尾，以问占者李仙药，曰：牛字有两尾，失字也。
经数日，果失之。
召皎
安禄山以讨君侧为名，归罪杨氏，表陈其恶，乃牒东京送表。
议者以其辞不利杨氏，难于传送。又恐他日禄山见殛，乃使大理主簿召皎送表至京。
玄宗览之不悦，但传诏言皎还。
皎出中书，见国忠，问：送胡之表，无乃劳耶？
赖其不相非状，忽有恶言，亦当送之乎？
呵使速去。
皎还至戏口驿，意甚忙忙，坐厅上绳床，恍然如梦。
忽觉绳床去地数丈，仰视，见一人介胄中立，呵叱左右二十余人，令扑己。
虽被拖拽，厅上复有一人，短帽紫衣来云：此非蒋清，无宜杀也。
遂见释放。
皎数日还至洛，逆徒寻而亦至。
皎与流辈数人守扃待命，悉被收缚。
皎长大，有容止，而立居行首，往见贼将田乹贞。
乹贞介胄而立，即前床间所梦者也。
逆呵呼皎云：何物小人，敢抗王师。
命左右仆杀。
手力始至，严庄遽从厅下曰：此非蒋清，无宜加罪。
乹贞方问其姓，云：姓召。
因而见释。
次至蒋，遂遇害也。
李捎云
陇西李捎云，范阳卢若虚女婿也。
惊觉，泪沾枕席，因为说之。
而捎云亦梦之，正相符会。因大畏恶，遂弃断荤血，持金刚经，数请僧斋，三年无他。
后以梦滋不验，稍自纵怠，因会中友人，逼以酒炙。
捎云素无检，遂纵酒肉如初。
明年上巳，与李蒙、裴士南、梁褒等十余人，泛舟曲江中，盛选长安名倡，大纵歌妓。
酒正酣舟覆，尽皆溺死。
李叔霁
监察御史李叔霁者，与兄仲云俱进士擢第，有名当代。
大历初，叔霁卒。
经岁余，其妹夫与仲云同寝，忽梦叔霁，相见依依然。
语及仲云，音容惨怆曰：幽明理绝，欢会无由，正当百年之后，方得聚耳。
我有一诗，可为诵呈大兄。诗云： 忽作无期别，沉冥恨有余。
长安虽不远，无信可传书。
后数年。仲云亦卒。
李诉
凉武公诉，以殊勋之子，将元和之兵，擒蔡破郓，数年攻战，收城下壁，皆以仁恕为先，未尝枉杀一人，诚信遇物，发于深恳。
长庆元年秋，自魏博节度使、左仆射、平章事诏征还京师。
将入洛，其衙门将石季武先在洛，梦凉公自北登天津桥，季武为导。
以宰相行呵叱动地。
有道士八人，乘马，持绛节幡幢，从南欲上。
导骑呵之，对曰：我迎仙公，安知宰相？
招季武与语，季武骤马而前。
持节道士曰：可记我言，闻于相公。
其言曰：耸辔排金阙，乘轩上汉槎。
浮名何足恋，高举入烟霞。
季武元不识字，记性又少，及随道士信之，再闻已得。
道士曰：已记得，可先白相公。
乃惊觉，汗流被体。
喜以为相国犹当上仙，况俗官乎！
后三日，凉公果自北登天津桥，季武为导，因入憩天宫寺，月余而薨。
时人以仁恕端悫之心，固合于道，安知非谪仙数满而去乎。
薛存诚
御史中丞薛存诚，元和末，由台丞入给事中。
未期，复亚台长。
宪阁清严，俗尘罕到，再入之日，浩然有闲旷之思。
及厅吟曰：卷帘疑客到，入户似僧归。
后月，阍吏因昼寝未熟，仿佛间，见僧童数十人，持香花幢盖，作梵唱，次第入台。
阍吏呵之曰：此御史台，是何法事，高声入来？
其一僧自称：识达，是中丞弟子，来迎本师。
师在台，可入省迎乎？
阍吏曰：此中丞，官亚台，本非僧侣，奈何敢入台门？
即欲擒之。
识达曰：中丞元是须弥山东峰静居院罗汉大德，缘误与天人言，意涉近俗，谪来俗界五十年。
年足合归，故来迎耳。
非汝辈所知也。
阍吏将驰报，遂惊觉。
后数日，薛公自台中遇疾而薨。潜伺其年，正五十矣。
李伯怜
威远军小将梅伯成善占梦。
有优人李伯怜游泾州乞钱，得米百斛。
及归，令弟取之，过期不至。
夜梦洗白马，访伯成占之。
伯成抒思曰：凡顐人好反语，洗白马，泻白米也。
君所忧。或有风水之虞乎？
数日弟至，果言渭河中覆舟，一粒无余。
张瞻
江淮有王生者，榜言解梦。
贾客张瞻将归。梦炊于臼中，问王生，生言：君归不见妻矣。
臼中炊，因无釜也。
贾客至家，妻卒数月矣。
于堇
有一人梦松生户前，一人梦枣生屋上，以问补阙于堇，堇言：松丘垅间所植， 枣 字重来，重来呼魄之象。
后二人俱卒。
卢彦绪
许州司仓卢彦绪所居溷，夏雨暴至，水满其中，须臾漏尽。
彦绪使人观之，见其下有古圹，中是瓦棺，有妇人，年二十余，洁白凝净，指爪长五六寸，头插金钗十余支。
铭志云：是秦时人，千载后当为卢彦绪开，运数然也。
闭之吉，启之凶。
又有宝镜一枚，背是金花，持以照日，花如金轮。
彦绪取钗镜等数十物，乃闭之。
夕梦妇人云：何以取吾玩具。
有怒色。
经一年而彦绪卒。
柳宗元
柳员外宗元自永州司马征至京，意望重用。
一日。诣卜者问命，且告以梦，曰：余柳姓也，昨梦柳树仆地，其不祥乎？
卜者曰：无苦，但忧为远官耳。
征其意，曰：夫生则树柳，死则柳木。
木者牧也，君其牧柳州乎？
竟如其言。后卒于柳州焉。
卫中行
卫中行为中书舍人时，有故旧子弟赴选，投卫论嘱，卫欣然许之。
驳榜将出，其人忽梦乘驴渡水，蹶坠水中，登岸而靴不沾湿。
选人与秘书郎韩皋有旧，访之，韩被酒，半戏曰：公今年选事不谐矣！
据梦，卫生相负，足下不沾。
及榜出，果驳放。
韩有学术，韩仆射犹子也。
张省躬
枝江县令张汀，子名省躬，汀亡，因住枝江。
有张垂者，举秀才下第，客于蜀，与省躬素未相识。
大和八年，省躬昼寤，忽梦一人，自言当家，名垂，与之接，欢狎弥日。
将去，留赠诗一首曰：戚戚复戚戚，秋堂百年色。
而我独茫茫，荒郊遇寒食。
惊觉，遽录其诗，数日而卒。
王恽
进士王恽，才藻雅丽，尤长体物。
著《送君南浦赋》，为词人所称。
会昌二年，其友人陆休符忽梦被录至一处，有驺卒止于屏外，见若胥縻数十，王恽在其中。
陆欲就之，恽面若愧色，陆强牵之语，恽垂泣曰：近受一职司，厌人闻。
指其类，此悉同职也。
休符恍惚而觉。
时恽住杨州，其子住太平，休符异所梦，迟明，访其家信，得王至洛书。
又七日，其讣至，计其卒日，乃陆之梦夕也。
柳凌
司农卿韦正贯应举时，尝至汝州。
汝州刺史柳凌留署军事判官。
月余，柳疾卒。
素贫，韦为部署，米麦镪帛，悉前请于官数月矣。
唯官中欠柴一千七百束，韦披案，方省柳前梦。
崔暇
中书舍人崔暇弟嘏，娶李续女。
李为曹州刺史，令兵马使国邵南勾当障车。
后邵南因睡，忽梦崔女在一厅中，女立于床西，崔嘏在床东。
女执红笺，题诗一首，笑授嘏，嘏因朗吟之。
诗言：莫以贞留妾，从他理管弦。
容华难久驻，知得几多年。
梦后才一岁，崔嘏妻卒。
苏检
苏检登第，归吴省家，行及同州澄城县，止于县楼上。
醉后，梦其妻取笔砚，箧中取红笺，剪数寸而为诗曰：楚水平如镜，周回白鸟飞。
金陵几多地，一去不知归。
检亦裁蜀笺而赋诗曰：还吴东去下澄城，楼上清风酒半醒。
想得到家春欲暮，海棠千树已凋零。
诗成，俱送于所卧席下。
又见其妻笞检所挈小青极甚。
及寤，乃于席下得其诗，视箧中红笺，亦有剪处。
小青其日暴疾。
已而东去，及鄂岳已来，舍陆登舟，小青之疾转甚。
去家三十余里，乃卒。
梦小青云：瘗我北岸新茔之后。
及殡于北岸，乃遇一新茔，依梦中所约瘗之。
及归，妻已卒。
问其日，乃澄城县所梦之日。
谒其茔，乃瘗小青坟之前也。
时乃春暮，其茔四面，多是海棠花也。韦检
韦检举进士不第。
常有美姬，一日捧心而卒。
检追痛悼，殆不胜情。
举酒吟诗，悲怨可掬。
因吟曰：宝剑化龙归碧落，嫦娥随月下黄泉。
一杯酒向青春晚，寂寞书窗恨独眠。
一日，忽梦姬曰：某限于修短，不尽箕帚，涕泪潸然，常有后期。
今和来篇，口占曰： 春雨濛濛不见天，家家门外柳和烟。
如今肠断空垂泪，欢笑重追别有年 。
检终日悒悒不乐，后更梦姬，曰：郎遂相见。
觉来神魂恍惚，乃题曰：白浪漫漫去不回，浮云飞尽日西颓。
始皇陵上千年树，银鸭金凫也变灰。
后果即世，皆符兆。
朱少卿
王蜀时，有朱少卿者，不记其名。
贫贱客于成都，因寝于旅舍。
梦中有人扣扉觅朱少卿，其声甚厉，惊觉访之，寂无影响。
复睡，梦中又连呼之。
俄见一人，手中执一卷云：少卿果在此？
朱曰：吾姓即同，少卿即不是。
其人遂卷文书两头，只留一行，以手遮上下，果有朱少卿三字。
续有一人，自外牵马一匹直入。云：少卿领取。
朱视之，其马无前足，步步侧蹶，匍匐而前，其状异常苦楚。
朱大惊而觉，常自恶之。
后蜀王开国，有亲知引荐，累至司农少卿。
无何，膝上患疮，双足自膝下俱落，痛苦经旬，五月五日殂。
乃马梦之征也。
覃騭
孟蜀工部侍郎刘义度，判云安日。有押衙覃騭，梦与友人胡鍼同在一官署厅前，见有数人，引入刘公，则五木备体，孑然音旨，说理分解，似有三五人执对。
久而方退，于行廊下坐，见进食者，皆是鲜血。
覃因问，旁人答曰：公为断刑错误所致，追来亦数日矣。
遂觉。及早，见胡鍼话之，鍼曰：余昨夜所梦，一与君叶，岂非同梦乎？
因共秘之。
刘公其日果吟《感怀诗》十韵。其一首曰：昨日方髽髻，如今满颔髯。
紫阁无心恋，青山有意潜。
今其诗皆刊于石上，人皆讶其诗意。
不数日而卒，岂非断刑之有错误乎？
孟德崇
蜀宗正少卿孟德崇，燕王贻邺之子也。
自恃贵族，脱略傲诞。
尝太庙行香，携妓而往。
一夕。梦一老人责之，且取案上笔，叱令开手，大书 九十字 而觉。
翌日，与宾客话及此事，自言老人责我，是惜我也。
书 九十 字。赐我寿至九十也。
客有封琏戏之曰： 九十 字，乃是行书卒字。亚卿其非吉征乎？
不旬日，果卒。
孙光宪
荆南节度使高保融有疾，幕吏孙光宪梦在渚宫池与同僚偶坐，而保融在西厅独处，唯姬妾侍焉。
俄而高公弟保勖见召上桥，授以笔砚，令光宪指撝发军，仍遣厅头二三子障蔽光宪，不欲保融遥见。
逡巡，有具橐鞬将校列行俟命。
次见掌节吏严光楚鞹而前趋，手捧两黑物，其一则如黑漆靴而光，其一即寻常靴也。
谓光宪曰：某曾失墨两挺，蒙王黜责，今果寻获也。
良久梦觉。
翌日，说于同僚。
逾月而保融卒，节院将严光楚具帖子取处分倒节，光宪请行军司马王甲判之。墨者阴黑之物，节而且黑，近于凶象，即向之所梦，倒双节之谓也。
陆洎
江南陆洎为常州刺史，不克之任，为淮南副使。
性和雅重厚，时辈推仰之，副使李承嗣尤与之善。
乙丑岁九月，承嗣与诸客访之。
洎从客曰：某明年此月，当与诸客别矣。
承嗣问其故，答曰：吾向梦人以一骑召去，止大明寺西，可数里，至一大府，署曰 阳明府 。
入门西序，复有东向大门，下马入一室。
久之，吏引立阶下。门中有二绿衣吏，捧一案。
案上有书，有一紫衣秉笏，取书宣云： 洎三世为人，皆行慈孝，功成业就，宜授此官，可封阳明府侍郎，判九州都监事。
来年九月十七日，本府上事。
复以骑送归，奄然遂寤。
灵命已定，不可改矣。
诸客皆嘻然。
至明年九月，日使候其起居。
及十六日，承嗣复与向候之客诣之，谓曰：君明日当上事，今何无恙也？
洎曰：府中已办，明当行也。
承嗣曰：吾常以长者重君，今无乃近妖乎？
洎曰：唯君与我有缘，他日必当卜邻。
承嗣默然而去。
明日遂卒，葬于茱萸湾。
承嗣后为楚州刺史卒，葬于洎墓之北云。
周延翰
江南太子校书周延翰，性好道，颇修服饵之事。
尝梦神人以一卷书授之，若道家之经，其文皆七字为句。
唯记其末句云：紫髯之畔有丹砂。
延翰寤而自喜，以为必得丹砂之效。
从事建业卒，葬于吴大帝陵侧。
无妻子，唯一婢名丹砂。
王瞻
虔化县令王瞻罢任归建业，泊舟秦淮。病甚。
梦朱衣吏执牒至曰：君命已尽，今奉召。
瞻曰：命不敢辞，但舟中狭隘，欲宽假之。使得登岸卜居，无所惮也。
吏许诺，以五日为期，至日平明，且当来也。
既寤，便能下床，自出僦舍，营办凶具，教其子哭踊之节，召六亲为别。
至期，登榻安卧。向曙乃卒。
邢陶
江南大理司直邢陶，癸卯岁，梦人告曰：君当为泾州刺史，既而为宣州泾县令。
考满，复梦其人告云：宣州诸县官人，来春皆替，而君官诰不到。
邢甚恶之。
至明年春，罢归，有荐邢为水部员外郎。
牒下而所司失去，复请二十余日，竟未拜而卒。
