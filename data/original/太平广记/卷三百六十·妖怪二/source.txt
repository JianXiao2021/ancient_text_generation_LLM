庾翼庾谨商仲堪寿颁李势郗恢庾实乞佛炽盘姚绍桓振贾弼之
江陵赵姥诸葛长民盐官张氏王愉朱宗之虞定国丁譁富阳王氏乐遐刘斌
王徵张仲舒萧思话傅氏女郭仲产刘顺王谭周登之黄寻荆州人田骚
邓差司马申段晖
庾翼
庾翼为南蛮校尉南郡太守，夜登厕，忽见厕中一物，头如方相。两眼大而有光，从土中出。
庾乃攘袂，以拳击之，应拳有声，忽失所在。庾谨
新野庾谨母病，兄弟三人，悉在侍疾。
忽闻床前狗斗声非常，举家共视，了不见狗。
乃以砖著头，令埋之，不复出。后数日，其母遂亡。
商仲堪
晋商仲堪曾从桓玄行，至鹤穴，逢一老公，驱一青牛，形色瑰异。堪即以所乘牛，易而取之。
行至零陵溪，牛忽骏駃非常，因息驾顾之，牛乃径走入江，伺之终日不出。
堪心以为怪。
未几玄败，堪亦被诛戮矣。
寿颁晋孝武大元十二年，吴郡寿颁道志，边水为居。渚次忽生一双物，状若青藤，而无枝叶，数日盈拱。
试共伐之，即有血出，声在空中，如雄鹅叫，两音相应，腹中得一卵，形如鸭子，其根头似蛇面眼。
李势
蜀王李势宫人张氏，有妖容，势宠之。
一旦，化为大斑理蛇，长丈余。
送于苑中，夜复求寝床下。势惧，遂杀之。
复有郑美人，势亦宠之，化为雌虎，一夕食势宠姬。
未几，势为桓温所杀。
郗恢
安帝隆安初，雍州刺史高平郗恢家内，忽有一物如蜥蜴，每来，辄先扣户，则便有数枚，便灭灯火。
儿女大小，莫不惊惧，以白郗，不信，须臾即来。
至龙安二年，郗恢与殷仲堪谋议不同，下奔京师，道路遇害，并及诸子。
庾实
义熙中，新野庾实妻荥阳毛氏。
五月暴晒苇席，忽有三岁女在席下卧，惊怛乃灭，女真形在别床如故。
不旬日而女夭。
乞佛炽盘
西秦乞佛炽盘，都长安。
端门外又有井，人常宿汲亭水之下，而夜闻磕磕有声，惊起照视，瓮中如血。中有丹鱼，长可三寸，而有寸光。
时东羌西虏，互相攻伐，国寻灭亡。
姚绍
后秦姚泓义熙十三年，遣叔父大将军绍帅众攻函谷关。
厨人为绍炊饭，气蒸汗溜辄成血，腥甚。
如此积日，绍心恶之，令勿复炊，乞饭于诸军。
后八十日，绍病死，泓为晋将刘裕所擒，斩于建康市。
桓振
桓振在淮南，夜闻人登床声，振听之，隐然有声。求火看之，见大聚血。
俄为义师所灭，桓振，玄从父之弟。
贾弼之
河东贾弼之，晋义熙中，为琊琅府参军。
夜梦一人，面查丑甚，多须大鼻，诣之曰：爱君之貌，欲易头可乎？
弼曰：人各有头面，岂容此理？
明昼又梦，意甚恶之，乃于梦中许之。
明朝起，不觉，而人见悉惊走。
弼取镜自看，方知怪异。还家，家人悉惊。
入内，妇女走藏，曰：那得异男子。
弼自陈说良久，并遣至府检阅，方信。
后能半面笑，两手各执一笔俱书，辞意皆美，俄而安帝崩，恭帝立。
江陵赵姥
江陵赵姥，以酤酒为业。
义熙中，屋内土忽自隆起。察为异，朝夕以酒酹土。
尝见一物出，头似驴，而地初无孔穴。
及姥死，邻人闻土下朝夕有声，如哭。
后人掘宅，见一异物，蠢而动，不测大小，须臾失之，谓土龙。
诸葛长民
安帝时，诸葛长民为豫州刺史。
有捣衣杵相与语，如人声，不可解。
令移各一处，俱遥相唤。
又长民在豫州时，见屋中柱及椽梠间，悉见有如蛇头。令人以刀砟之，应刃藏隐。
或一月，或数十日，辄于夜眠中，惊起跳踉，如与人相打。
毛修之尝与之同宿，骇愕不达此意。
长民曰：此物奇健，非我无以制之。
毛曰：是何物？长民曰：我正见一物甚黑，而有手足，不分明，莫知其形状。
而来辄共斗，深自惧焉。
长民俄而伏诛。
盐官张氏
晋末有张氏，在盐官，闲居端坐，忽闻煎食香。
斯须，风吹一盘食至，酒肉肴馔毕备。有黄袍人乘舆来，上床，与张共食。
问其姓，含笑不答，久之，登舆而去。
后张为孙恩所害而已。
王愉
王愉字茂和，义熙初，愉在庭中行，帽忽自脱，仍乘空，如人所著。
及愉母丧，月朝上祭，酒器在几上，酒器须臾下地，覆还登床。
寻而第三儿绥怀贰伏诛。
朱宗之
会稽国司理令朱宗之，常见亡人殡，去头三尺许，有一青物，状如覆瓮。人或当其处则灭，人去随复见。凡尸头无不有此青物者，又云，人殡时，鬼无不暂还临之。
虞定国
余姚虞定国，有好仪容，同县苏氏女，亦有美色，定国尝见，悦之。
后见定国来，主人留宿。
中夜，告苏公曰：贤女令色，意甚钦之，此夕宁能令暂出否？
主人以其乡里贵人，便令女出从之。
往来渐数，语苏公：无以相报，若有官事，其为君任之。
主人喜，自尔后有役召事，往造定国，定国大惊曰：都未尝面命，何由便尔。
此必有异。具说之，定公曰：仆宁当请人之父而人之女？君复见来，便斫之。后果得怪。
丁譁
东阳丁譁出郭，于方山亭宿。
亭渚有刘散骑，遭母艰，于京葬还。
夜中，忽有一妇，自通云刘女郎，患疮，闻参军统治，故来耳。
譁使前，姿形端媚。从妇数人，命仆具肴馔。
酒酣叹曰：今夕之会，令人无复贞白之操。丁云：女郎盛德，岂顾老夫。便令妇取琵琶弹之。歌曰：久闻忻重名，今遇方山亭。
肌体虽朽老，亦足悦人情。
放琵琶，上膝抱头。又歌曰：女形虽薄贱，愿得忻作婿。
缱绻觏良宵，千载结同契。
声气婉媚，令人绝倒。
便令灭火，共展好情。
比晓，忽不见。
吏云，此亭旧有妖魅。
富阳王氏
宋元嘉初，富阳人姓王，于穷渎中作蟹断。
旦往视之，见一材，长二尺许，在断中，而断裂开，蟹都出尽。
乃修治断，出材岸上。明往视之，材复在断中，断败如前，王又治断出材，晨视所见如初。
王疑此材妖异，乃取内蟹笼中，束头担归，云：至家，当斧斫然之。
未至家三里，闻笼中窸窣动。转头，见向材头变成一物，人面猴身，一手一足，语王曰：我性嗜蟹，比日实入水，破君蟹断，入断食蟹，相负已尔。望君见恕，开笼出我。
我是山神，当相祐助，并令断大得蟹。
王曰：汝犯暴人，前后非一，罪自应死。
此物恳告苦请乞放，王回顾不应。
物曰：君何名？
我欲知之。
频问不已，王遂不答。
去家转近，物曰：既不放我，又不告我何姓名，当复何计，但应就死耳。
王至家，炽火焚之，后寂然无复异。
土俗谓之山猱。云，知人姓名，则能中伤人。所以勤勤问王，欲害人自免。
乐遐
元嘉九年，南阳乐遐尝在内坐，忽闻空中有人，呼其夫妇名甚急，半夜乃止，殊自惊惧，后数日，妇屋后还，忽举体衣服悉是血。
未一月，夫妇相继病卒。
刘斌
刘斌在吴郡时，娄县有一女，忽夜乘风雨，恍恍至郡城内。
自觉去家正一炊顷，衣不沾濡，晓在门上求通，言：我天使也，府君宜起延我，当大富贵。不尔，必有凶祸。
刘问所来，不自知。
后二十许日，刘被诛。
王徵
元嘉中，交州刺史太原王徵，始拜，乘车出行，闻其前铮铮有声，见一辆车当路，而余人不见，至州遂亡。
张仲舒
张仲舒，元嘉十七年，七月中，晨夕间，辄见门侧有赤气赫然，后空中忽雨绛罗于其庭，广七八寸，长五六寸，皆以笺系之。
纸广长亦与罗等，纷纷甚駃。
仲舒恶而焚之，信宿，暴疾而死。
萧思话
萧思话在清州，常所用铜升，覆在药厨下。
忽于其下，得二死雀。思话叹曰：升覆雀殡，其不祥乎？
既而被系。
傅氏女
北地傅尚书小女，尝拆荻作鼠，以狡狯，放地，荻鼠忽能行，径入户限。土中。
又拆荻更作，咒之云：汝若为家怪者，当更行，不者不动。
放地，便复行如前，即掘限内觅，入地数尺，了无所见。
后诸女相继丧亡。
郭仲产
郭仲产宅在江陵枇杷寺南。
宋元嘉中，起斋屋，竹以为窗棂，竹遂渐生枝叶，长数丈，郁然成林，仲产以为吉祥。
及孝建中，被诛。
刘顺
宋大明中，顿丘令刘顺，酒酣，蚤入妾许眼。
晨起，见榻上有一聚凝血，如覆盆形。
刘是武人，了不惊怪，乃令作荠，亲自切血，染荠食之，弃其有余。
后十许载，至元徽二年，为王道隆所害。
王谭
大明中，琅琊王谭，字思玄，为南阳太守。
母丧去职，寄郡城南，设庐位于庭。
自此夕夕来往，或单至双来，久停则灭，一夜或四五来，如此十许日不见。
其年，谭二婢死，明年弟亡，谭患疾，至都而卒。
周登之
周登之家在都，宋明帝时，统诸灵庙，甚被恩宠。
母谢氏，奉佛法。
泰始三年，夏月暴雨，有物形隐烟雾，垂头，属厅事前地，头如大赤马，饮庭中水。
登之惊骇，谓是善神降之。
汲水益之，饮百余斗，水竭乃去。
二年而谢氏亡，后半岁而明帝崩，登之自此事业衰败。
黄寻
后魏宣武帝景明年中，海陵人黄寻，先居家单贫，忽风雨飞钱于其家，后巨富，钱至数万，其年被诛。
荆州人
梁元帝天监元年，荆州刑人，杀了，其人不僵，首堕于地，动口张目，血如箭，直上丈余，然后如雨细下。
是岁荆州大旱，与晋愍帝督运令史淳于伯同。
田骚
田骚，南阳人，梁末，晚暮执弓箭，从妇家还。
去余十里，无伴畏惧。
遥望前路坂头，有绯衣小儿，急逐之，及到，问曰：汝何村小儿？
小儿曰：家在树头。
骚谓欺己，谓之曰：吾长者，与尔童稚共语，何为轻薄见报？
更行百许步，至坂头，道边有极大树，小儿径上树，状如猿猴。心以为异，乃张弓绕树觅，见一物如幡，长数丈高而灭。
至家，困病几死。
邓差
梁邓差，南郡临沮人，于麦城耕地，得古铜数斛，因此大富。
行值雨，止于皂荚树下。遇一老公，谓差曰：君虽富，明年舍神若出。方衰耗之后，君必因火味获殃。
差以为此叟假称邪术，妄求施与，都不采录。
明年，宅内见一物，青黑色，似鳖而非，可长二尺许。
后有人种作，黄昏从外入，见之，谓是蚖，乃以镰砟之，伤其足血，曳脚入稻积下，因失所在。
差又于道逢估人，先不相识，道边相对共食，罗布甘美，味皆珍味。
二人呼差同饮，谓曰：观君二人，游行商估，势在不丰，何为顿尔珍差美食？
估人曰：寸光可惜，人生在世，终止为身口耳。一朝病死，安能复进甘美乎。
终不如临沮邓生，平生不用，为守钱奴耳。
差亦不告姓名，默然归，至家，宰鹅以自食，动筋咬骨，哽其喉，病而死。
司马申
陈后主时，幸臣司马申任右卫将军，常谮毁朝臣。
后于尚书省昼寝，有鸟啄其口，流血及席。
时论以谮毁之效，而陈渐微之征，后主竟降。
段晖
晖戏作木马与之，童子谓晖曰：吾泰山府君子，谢子厚赠。
言终，乘木马，腾空而去。
