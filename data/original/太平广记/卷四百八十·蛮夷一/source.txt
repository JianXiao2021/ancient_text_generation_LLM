四方蛮夷无启民帝女子泽毛人轩辕国白民国欧丝輆沐国
泥杂国然丘卢扶国浮折国频斯吴明国女蛮国都播
骨利突厥吐蕃西北荒鹤民契丹沃沮僬侥
四方蛮夷
东方之人鼻大，窍通于目，筋力属焉；南方之人口大，窍通于耳；西方之人面大，窍通于鼻；北方之人，窍通于阴，短；中央之人，窍通于口。
无启民
无启民居穴食土。
其人死，埋之，其心不朽，百年化为人。
录民膝不朽，埋之百二十年化为人。
细民肝不朽，八年化为人。
帝女子泽
帝女子泽性妒，有从婢散逐四山，无所依托。
东偶狐狸，生子曰殃；南交猴，有子曰溪；北通玃猳，所育为伧。
毛人
八荒之中，有毛人焉。
长七八尺，皆如人形，身及头上皆有毛，如猕猴。
毛长尺余，短牦甡。
见人则眪目，开口吐舌，上唇覆面，下唇覆胸。
憙食人，舌鼻牵引共戏，不与即去。
名曰髯公，俗曰髯丽，一名髯狎。
小儿髯可畏也。
轩辕国
轩辕之国，在穷山之际，其不寿者八百岁。
诸天之野，和鸾鸟舞。
民食凤卵，饮甘露。
白民国
白民之国，有乘黄，状若狐，背上有角。
乘之，寿三千年。
欧丝
欧丝之野，女子乃跪，据树欧丝。
輆沐国
越东有輆沐之国，其长子生，则解而食之，谓之宜弟。
父死，则负其母而弃之，言鬼妻，不可与共居。
楚之南，炎人之国，其亲戚死，刳其肉而弃之，然后埋其骨，乃成孝子也。
秦之西有义渠之国，其亲戚死，聚柴而焚之，薰其烟上，谓之登烟霞，然后成为孝。
此上以为政，下以为俗，而未足为非也。
见《墨子》。
泥杂国
成王即位三年，有泥杂之国来朝。
其人称自发其国，常从云里而行，闻雷震之击在下。
或入潜穴，又闻波澜之声在上。
或泛巨水，视日月，以知方面所向。计寒暑，以知年月。
考以中国正朔，则序历相符。
王接以外宾之礼也。
然丘
成王六年，然丘之国，献比翅鸟，雌雄各一，以玉为樊。
其国使者，皆拳头奓鼻，衣云霞之布，如今霞布也。经历百余国，方至京师。
越铁屼，泛沸海，有蛇州蜂岑。
铁屼峭厉，车轮各金刚为辋，比至京师，皆讹说几尽。
沸海皆涌起，如剪鱼也鱼鳖皮骨，坚强如石，可以为铠。
泛沸海之时，以铜薄舟底，龙蛇蛟不得近也。
经蛇州度，则豹皮为屋，于屋内推车。
经蜂岑，燃胡苏之木末，以此木烟能杀百虫。
经途五十余年，乃至洛邑。
成王封太山，禅社首。使发其国之时，人并童稚，乃至京师，鬓发皆白。
及还至然丘，容貌还复壮。
比翼鸟多力，状似鹄，衔南海之丹泥，巢昆岑之玄木，而至其中，遇圣则来翔集，以表周公辅圣之神力也。
卢扶国
卢扶国，燕昭王时来朝。
渡玉河万里，方至其国。
国无恶禽兽，水不扬波，风不折枝。
人皆寿三百岁，结草为衣，是谓之卉服。
至死不老，咸和孝让。寿登百岁已上，拜敬如至亲之礼。
葬于野外，以香木灵草，翳掩于尸。闾里吊送，号泣之声，动于林谷。溪原为之止流，春木为之改色。
居丧，水浆不入口，至死者骨为埃尘，然后乃食。
昔大禹随山导川，乃表其地为无老纯孝之国。
浮折国
元封元年，浮折岁贡兰金之泥。
此金汤渊，盛夏之时，水常沸涌，有若汤火，飞鸟不能过。
国人行者，常见水边有人，冶此金为器。
混若泥，如紫磨之色，百铸，其色变白，有光如银，名曰银烛。
常以为泥，封诸函匣及诸宫门，鬼魅不敢干。
当汉世，上将出征，及使绝国，多以泥为印封。
卫青、张骞、苏武、傅介子之使，皆受金泥之玺封也。帝崩后乃绝。
频斯
魏帝为陈留王之岁，有频斯国人来朝，以五色玉为衣，如今之铠。
不食中国滋味，自有金壶，中有神浆，凝如脂，尝一滴则寿千年。
其国有大风木为林，高六七十里，善算者以里计之，雷电常出树之半。
其枝交阴上蔽，不见日月之光。其下平净扫洒，雨雾不能入焉。
树东有大石室，可容万人坐。
壁上刻有三皇之像，天皇十二头，地皇十一头，人皇九头，皆龙身。
亦有膏烛之处。
缉石为床，床上有膝痕二三寸，床前有竹简长二寸，如大篆之文，皆言开辟已来事，人莫能识。
言是伏羲画卦之时有此书，或言苍颉造书之处。
旁有丹石井，非人工所凿，下及漏泉，水常沸涌。
诸仙欲饮之时，以长绠引汲。
频斯国民皆多力发，不食五谷，月中无影，食桂浆。
其人发，引之则长，置则自缩如螺。
续此人发以为绳，以及丹井，方冬得升合之水。
水中有白蛙，两翅，常去来井上，征者食之。
至周王子晋临井而窥，有青雀吐杓，以授子晋，取而饮之，乃有云起雪飞。
子晋以衣袖撝雪，则云霁雪止。
白蛙化为白雁，入云摇摇遂灭。
此则频斯人所记，盖其人年不可测也。
使图其山川地势瑰异之属，以示张华。华云： 此神异之国，难可验信。 
使车马珍服，送之出关。
吴明国
贞元八年，吴明国贡常燃鼎鸾蜂蛮。
云，其国去东海数万里，经揖娄沃沮等国。
其土宜五谷，多珍玉，礼乐仁义，无剽劫，人寿二百岁。
俗尚神仙术，一岁之内，乘云驾鹤者，往往有之。
常望黄气如车盖，知中国土德王，遂愿贡奉。
常燃鼎，量容三斗，光洁似玉，其色紫，每修饮馔，不炽火而俄顷自熟，香洁异于常等。
久而食之，令人返老为少，百疾不生也。
鸾蜂蜜，云其蜂之声，有如鸾凤，而身被五彩。
大者可重十余斤，为窠于深岩峻岭间，大者占地二三亩。
国人采其蜜，不逾三二合，如过度，即有风雷之异。
若螫人生疮，以石上菖蒲根傅之，即愈。
其色碧，贮之于白玉碗，表里莹彻，如碧琉璃。
久食令人长寿，颜如童子，发白者应时而黑。
逮及沉疴眇跛，无不疗焉。女蛮国大中初，女蛮国贡双龙犀，有二龙，鳞鬣爪角悉备。
明霞锦，云炼水香麻以为色，光浑映耀，芬馥著人，五色相间，而美于中华锦。
其国人危髻金冠，缨络被体，故谓之菩萨蛮。
当时倡优，遂制《菩萨蛮》曲，文士亦往往声其词。
更女王国贡龙油绫鱼油锦，文采多异，入水不濡，云有龙油鱼油也。
优者更作《女王国》曲，音调宛畅，传于乐部矣。
都播
都播国，铁勒之别种也，分为三部，自相统摄。
其俗结草为庐，无牛羊，不知耕稼。
多百合，取以为粮。
衣貂鹿之皮，贫者亦缉鸟羽为服。
国无刑罚，偷盗者倍征其赃。
骨利
骨利国居回纥北方，瀚海之北。
胜兵四千。地出名马。
昼长夜短，天色正曛，煮一羊胛才熟，东方已曙，盖近日入之所也。
突厥
突厥事祆神，无祠庙，刻毡为形，盛于毛袋，行动之处，以脂苏涂，或系之竿上，四时祀之。
坚昆部落，非狼种。其先所生之窟，在曲漫山北，自谓上代有神，与牸牛交于此窟。
其人发黄目绿，赤髭髯。
其髭髯俱黑者，汉将李陵及兵众之后也。
西屠，俗染齿令黑。
又突厥之先曰射摩。
舍利海有神，在阿史得蜜西。
射摩有神异，海神女每日暮，以白鹿迎射摩入海，至明送出，经数十年。
后部落将大猎，至夜中，海神谓射摩曰： 明日猎时，尔上代所生之窟，当有金角白鹿出。
尔若射中此鹿，毕形与吾来往；或射不中，即缘绝矣。 
至明入围，果所生窟中，有白鹿金角起。
射摩遣其左右固其围，将跳出围，遂杀之。
射摩怒，遂手斩阿唲首领，仍誓之曰： 自此之后，须以人祭天。常取阿唲。 
即取部落子孙斩之以祭也。
至今突厥以人祭纛，部落用之。
射摩既斩阿唲，至暮还。海神女执射摩曰： 尔手斩人，血气腥秽，因缘绝矣！ 
吐蕃
唐贞元中，王师大破吐蕃于青海。临阵，杀吐蕃大兵马使乞藏遮，遮及诸者。或云，是尚结赞男女。
吐蕃乃收尸归营。有百余人，行哭随尸，威仪绝异。
使一人立尸旁代语，使一人问， 疮痛乎？ 
代语者曰： 痛。 
即膏药涂之。又问曰： 食乎？ 
代者曰： 食。 
即为具食。又问曰： 衣乎？ 
代者曰： 衣。 
即命裘衣之。又问： 归乎？ 
代者曰： 归。 
即具舆马，载尸而去。
译语者传也。若此异礼，必其国之贵臣也。
西北荒
西北荒中，有玉馈之酒，酒泉注焉。
广一丈，深三丈，酒美如肉，清澄如镜。
有玉樽玉笾，取一樽，复生焉，与天同休，无干时。
石边有脯焉，味如獐脯。
饮此酒，人不生死。
此井间人，与天同生，虽男女不夫妇，故言不生死。
鹤民
西北海戌亥之地，有鹤民国。人长三寸，日行千里，而步疾如飞，每为海鹤所吞。
其人亦有君子小人。
如君子，性能机巧，每为鹤患。常刻木为己状，或数百，聚于荒野水际，以为小人，吞之而有患。
凡百千度，后见真者过去，亦不能食。
人多在山涧溪岸之旁，穿穴为国，或三十步五十步为一国，如此不啻千万。
春夏则食路草实，秋冬食草根，值暑则裸形，遇寒则编细草为衣。亦解服气。
又一说，四海之外，有鹄国焉。男女皆长七寸，为人自然有礼，好经谕跪拜。其人皆寿三百岁，行千里，百物不敢犯之。
虽畏海鹤，陈章与齐桓公言，鹄遇吞之，亦寿三百岁。此人鹄中不死，而鹄亦一举千里。
陈章与齐桓公所言小人也。
契丹
卢文进，幽州人也，至南，封范阳王。
尝云，陷契丹中，屡又绝塞射猎，以给军食。
正昼方猎，忽天色晦黑，众星粲然。
众皆惧，捕得蕃人问之。至所谓笡却日也，此地以为常，寻当复矣。
顷之乃明，日犹午也。
又云，常于无定河，见人胸骨一条，大如柱，长可七尺云。
沃沮
毋丘俭遣王倾追高丽王官，尽沃沮东东界。
问其耆老，海东有人不。
耆老言。国人尝乘船捕鱼，遭风，见吹数十日，东得一岛。
上有人，言语不相晓。
其俗尝以七月，取童女沉海。
又言有一国，亦在海中，纯女无男。
又说，得一布衣，从海中浮出，其身如中人衣，其两袖长二丈。
又得一破船，随浪出，在海岸边。
有一人，项中复有面，生得之，与语不相通，不食而死。
其地皆在沃沮东大海中。
僬侥
李章武有人腊三寸余，头髀肋成就，眉目分明，言是僬侥国人。
