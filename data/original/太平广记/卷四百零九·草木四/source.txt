草花旌节花野悉密花都胜花簇蝶花茙葵金灯花金钱花毗尸沙花
木花叙牡丹白牡丹红紫牡丹正倒晕牡丹合欢牡丹染牡丹花斸牡丹
月桂花牡桂花桂花海石榴花南海朱槿岭表朱槿红槿花那提槿花
佛桑花贞桐花栀子花山茶花三色石楠花比闾花木莲花那伽花
木兰花异木花碧玫瑰刺桐花怀风花踯躅花凌霄花分枝荷夜舒荷
睡莲花碧莲花染青莲花三朵瑞莲藕莲实芰菱
草花
旌节花
黎州汉源县有旌节花，去地三二尺，行行皆如旌节也。
野悉密花
野悉密出佛林国，亦出波斯国。苗长七八尺，叶似梅。四时敷荣。
其花五出，白色，不结子。
花开时，遍野皆香。
与岭南詹糖相类。
西域人常采其花，压以为油，涂其香滑。
都胜花
都胜花，紫色，两重心，数叶卷上，如芦朵，蕊黄叶细。
簇蝶花
簇蝶花，花朵簇一蕊，如莲房。
色浅红。出在温州。
茙葵
茙葵，本湖中葵也，一名胡葵。
似葵。大者红，可缉为布。
烧作灰，藏大火，久不灭。
有重台者。
金灯花
金灯一曰九形，花叶不相见。
俗恶人家种之，故一名无义草。
金钱花
金钱花。
梁时荆州掾属，双六赌金钱，钱尽，以金钱花相足。
鱼弘谓得花胜得钱。
毗尸沙花
毗尸沙，一名曰中金钱花。
本出外国，梁大同二年来中土。
木花
叙牡丹
牡丹花，世谓近有。
盖以隋末文士集中，无牡丹歌诗。
则杨子华有昼牡丹处极分明。
子华北齐人，则知牡丹花亦已久矣。
又《谢康乐》集，亦言 竹间水际多牡丹 。而隋朝《种植法》七十余卷中，不说牡丹者，则隋朝花药中所无也。
白牡丹
唐开元末，裴士淹为郎官，奉使幽冀回，至汾州众香寺，得白牡丹一棵。
值于长兴私地。
天宝中，为都下奇赏。
当时名士，有《裴给事宅看牡丹》诗。
诗寻访未获。
太常博士张乘，尝见裴祭酒说，又房琯有言： 牡丹之会，琯不与焉。 
红紫牡丹
唐至德中，马仆射总镇太原。得红紫二色牡丹，移于城中。
元和初犹少，今与茙葵较多少耳。
正倒晕牡丹
长安兴唐寺，有牡丹一棵，唐元和中，著花二千一百朵。
其色有正晕倒晕，浅红深紫，黄白檀等，独无深红。又无花叶中无抹心者。
重台花。
有花面径七八寸者。
合欢牡丹
长安兴善寺素师院牡丹，色绝嘉。
元和末，一枝花合欢。
染牡丹花
唐朝韩文公愈，有疏从子侄，自江淮来。
年甚少，韩令学院中伴子弟。
子弟悉为凌辱。
韩知，遂送街西僧院中，令读书。
经旬，寺主纲复诉其狂率，韩遽令归，且责曰： 市肆贱类，营衣食，尚有一事长处。
汝所为如此，竟作何物？ 
侄拜谢。徐曰： 某有一艺，恨叔不知。 
因指阶前牡丹曰： 叔要此花青紫黄赤，唯命也。 
韩大奇之，遂给所须试之。
乃竖箔曲，尽遮牡丹丛，不令人窥。掘棵四面，深及其根，宽容人坐。唯赍紫鑛轻粉朱红，旦暮治其根。
凡七日，遂掩坑。
白其叔曰： 根校迟一月。 
时冬初也，牡丹本紫，及花发，色黄红历缘。
每朵有一联诗，字色紫分明，乃是韩公出关时诗头一韵，曰： 云横秦岭家何在？雪拥蓝关马不前 十四字。
韩大惊异。遂乃辞归江淮，竟不愿仕。
斸牡丹
长安贵游尚牡丹，三十余年矣。
每春暮，车马若狂，以不就玩为耻。
金吾铺围外寺观，种以求利，一本有数万者。
元和末，韩令侄至长安，私第有之，遽令斸去。曰： 吾岂效儿女子也？ 
月桂花
月桂，叶如桂。
花浅黄色，四瓣。
青蕊，花盛发如柿蒂。
出蒋山。
牡桂花
牡桂，叶大如苦竹。
叶中有一脉如笔迹。
花蒂叶三瓣，瓣端分为两歧。
其表色浅黄，近歧浅红色。
花六瓣，色白。
心凸起如荔枝。
其枝紫。
出婺州山中。
桂花
桂花，三月开，黄而不白。
大庾诗皆称桂花耐日，及张曲江诗 桂华秋皎洁 ，妄矣。
海石榴花
罗多海红并海石榴。
唐赞皇李德裕言，花中带海者，悉从海东来。
章川花差类海石榴，五朵簇生，叶狭长，重沓承。
南海朱槿
南海四时皆有朱槿，花常开。
然一本之内，所发不过一二十花。且开不能如图画者，丛发烂熳。
岭表朱槿
岭表朱槿花，茎叶皆如桑树。
叶光而厚。
树身高者，止于四五尺，而枝叶婆娑。
自二月开花，至于中冬方歇。
其花深红色，五出，如大蜀葵。
有蕊一条，长于花叶，上缀金屑，日光所烁，疑有焰生。
一丛之上，日开数百朵，虽繁而有艳，且近而无香。
暮落朝开。
插枝即活，故名之槿。
俚女亦采而鬻，一钱售数十朵。
若微此花，红梅无以资其色。
红槿花
岭南红槿，自正月迄十二月常开，秋冬差少耳。
那提槿花
那提槿花，紫色，两重叶。
外重叶卷心，心中抽茎，高寸余。
叶端分五瓣，如蒂。
瓣中紫蕊，茎上黄蕊。
佛桑花
闽中多佛桑树。
枝叶如桑，唯条上勾。
花房如桐花，含长一寸余，似重台状。
花亦有浅黄者。
南中桐花有深色者。
贞桐花
贞桐，枝端抽赤黄条，条复旁对，分三层。
花大如落苏花，黄色。
一茎上有五六十朵。
栀子花
诸花少六出者，唯栀子花六出。
陶真白言： 栀子剪花六出，刻房七道。 
其花香甚，相传即西域薝卜也。
山茶花
山茶，叶如茶树，高者丈余。
花大盈寸，色如绯。
十二月开。
三色石楠花
衡山石楠花，有紫碧白三色。
花大如牡丹。
亦有无花者。
比闾花
白州比闾华，其华若羽。
伐其木为薪，终日火不败。
木莲花
木莲花，叶似辛夷，花类莲色。出鸣玉溪，卬州亦有。
那伽花
那伽花，状如三春，无叶，华色白，心黄，六瓣。
出在舶上。
木兰花
长安敦化坊百姓家，唐大和中，有木兰一树，花色深红。
后桂州观察使李勃看宅人，以五千买之。
宅在水北。
经年，花紫色。
异木花
唐卫公李德裕，尝获异木一株，春花紫。
予思木中一岁发花，唯木兰。
碧玫瑰
洛中鬻花木者，言嵩山深处，有碧色玫瑰。
而今亡矣。
刺桐花
刺桐花，状如图画者不类。
其木为材。
三四月时，布叶繁密，后有赤花。
间生叶间三五房，不得如画者。红芳满树。
怀风花
乐游苑自生玫瑰树。
下多苜蓿。
一名怀风。
时人或谓之光风。
风在其间常肃然，日照其花有光采，故名曰苜蓿怀风。
茂陵人谓之连枝草。
踯躅花
南中花多红赤，亦彼之方色也，唯踯躅为胜。
岭北时有，不如南之繁多也。
山谷间悉生。
二月发时，照耀如火。
月余不歇。
凌霄花
凌霄花中露水，损人目。
分枝荷
汉明帝时，池中有分枝荷，一茎四叶，状如骈盖。
实如玄珠，可以饰珮。
夜舒荷
灵帝时，有夜舒荷，一茎四莲。
其叶夜舒昼卷。
睡莲花
睡莲。南海有睡莲，夜则花低入水。
碧莲花
宣平中太傅相国卢公，应举时，寄居寿州安丰县别墅。
尝游芍陂，见里人负薪者，持碧莲花一朵。
公惊问之。
答曰： 陂中得之。 
卢公后从事浙西。因使淮服。
话于太尉卫公李德裕。
德裕令搜访芍陂，则无有矣。
又遍寻于江渚间，亦终不能得。乃知向者一朵，盖神异耳。
染青莲花
唐韩文公愈之侄，有种花之异。
闻其说于小说。
杜给事孺休典湖州，有染户家，池生青莲花。
刺史命收莲子归京，种于池沼，或变为红莲，因异之。
乃致书问染工。
染工曰： 我家有三世治靛瓮，尝以莲子浸于瓮底，俟经岁年，然后种之。
若以所种青莲花子为种，即其红矣。
盖还本质，又何足怪？ 
乃以所浸莲子寄之。
道士申匡图，又见人以鸡矢和土，培芍药花丛，其淡红者悉成深红。
染之所益信矣。
伪蜀王先主将晏驾，其年，峨眉山娑罗花，悉开白花。
又荆文献王未薨前数年，沟港城隍，悉开白莲。
一则染以气类，一则表示凶兆，又何疑哉？
三朵瑞莲
伪蜀主当僭位，诸勋贵功臣，竞起甲第。独伪中令赵廷隐，起南宅北宅。
千梁万拱，其诸奢丽，莫之与俦。
后枕江渎，池中有二岛屿。
遂甃石循池，四岸皆种垂杨，或间杂木芙蓉。
池中种藕。每至秋夏，花开鱼跃。
柳荫之下，有士子执卷者，垂纶者，执如意者，执塵尾者，谈诗论道者。
一旦岸之隈，有莲一茎，上分两歧，开二朵。
其时谓之太平无事之秋，士女拖香肆艳，看者甚众。
赵廷隐画图以进，蜀主叹赏。
其时歌者咏者不少。
无何，禁苑中有莲一茎，歧分三朵。
蜀王开筵宴，召群臣赏之。
是时词臣已下，皆贡诗。
当时有好事者，图以绘事，至今传之。
藕
苏州进藕，其最上者名伤荷藕。
或云，荷名；或云，叶甘为虫所伤；或云，故伤其叶，以长其根。
近多重台荷，实中又生花，亦甚异也。
莲实
石莲入水沉，唯煎碱卤能浮之。
雁食之，粪落山中，百年不坏。
相传橡子落水为莲。
芰
芰一名水菜，一名藓苔。
汉武昆明池中，有浮根菱，根出水上，叶沦波下，亦曰青水芰。
玄都有芰，碧色，状如鸡飞，名翻鸡芰。
仙人凫伯子常采之。
菱
菱，今人但言菱芰。
诸解草木书，亦不分别。
唯伍安贫《武陵记》，言四角曰芰，两角曰菱。
今苏州折腰菱多两角。
荆州有僧，遗段成式一斗郢城菱，三角而无芒，可以挼莎。
