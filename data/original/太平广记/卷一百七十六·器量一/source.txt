乐广刘仁轨娄师德李勣李日知卢承庆裴冕郭子仪宋则
乐广
晋乐令广女适大将军成都王颖。
王兄长沙王乂，执权于洛，遂构兵相图。
长沙亲近小人，远外君子，凡在朝者，人怀危惧。乐令既处朝望，加有婚亲，小人谗于长沙。
尝问乐令，神色自若，徐答曰：广岂以五男易一女。由是释然，无复疑意。
刘仁轨
唐刘仁轨为左仆射，戴至德为右仆射，皆多刘而鄙戴。
时有一老妇陈牒，至德方欲下笔，老妇顾左右曰：此刘仆射？戴仆射？
左右以戴仆射言。
急就前曰。此是不解事仆射，却将牒来。至德笑，令授之。
戴仆射在职无异迹，当朝似不能言。
及薨后，高宗叹曰：自吾丧至德，无所复闻，当其在时，事有不是者，未尝放我过，因出其前后所陈，章奏盈箧，阅而流涕，朝廷始追重之。
娄师德
纳言娄师德，郑州人，为兵部尚书，使并州，接境诸县令随之。
日高至驿，恐人烦扰驿家，令就厅同食。
尚书饭白而细，诸人饭黑而粗。
呼驿长责之曰：汝何为两种待客？
驿将恐，对曰：邂逅浙米不得，死罪。
尚书曰：卒客无卒主人，亦复何损。
遂换取粗饭食之。
检校营田，往梁州，先有乡人姓娄者为屯官，犯赃，都督许钦明欲决杀令众。
乡人谒尚书，欲救之。
尚书曰：犯国法，师德当家儿子。亦不能舍，何况渠。
明日宴会，都督与尚书：犯国法俱坐。
尚书曰：闻有一人犯国法，云是师德乡里，师德实不识，但与其父为小儿时共牧牛耳，都督莫以师德宽国家法。
都督遽令脱枷至。
尚书切责之曰：汝辞父娘，求觅官职，不能谨洁，知复奈何。
将一碟堆饼与之曰：噇却，作个饱死鬼去！
都督从此舍之。后为纳言平章事。
父检校屯田，行有日矣，谘执事早出，娄先足疾，待马未来，于光政门外横木上坐。
须臾，有一县令，不知其纳言也，因诉身名，遂与之并坐。
令有一丁，远觇之，走告曰：纳言也。
令大惊，起曰：死罪。
纳言曰：人有不相识，法有何死罪。
令因诉云：有左嶷，以其年老眼暗奏解，某夜书表状亦得，眼实不暗。
纳言曰：道是夜书表状，何故白日里不识宰相。
令大惭曰：愿纳言莫说向宰相。纳言南无佛不说。
公左右皆笑。
使至灵州，果驿上食讫，索马，判官谘，意家浆水亦索不得，全不祇承。
纳言曰：师德已上马，与公料理。
往呼驿长责曰：判官与纳言何别？不与供给？
索杖来。
驿长惶怖拜伏。
纳言曰：我欲打汝一顿，大使打驿将，细碎事，徒涴却名声。若向你州县道，你即不存生命，且放却。
驿将跪拜流汗，狼狈而走。
娄目送之，谓判官曰：与公踬顿之矣。
众皆怪叹。
其行事皆此类。
浮休子曰：司马徽、刘宽，无以加也。
李昭德为内史，师德为纳言，相随入朝。
娄体肥行缓，李屡顾待，不即至。
乃发怒曰：可耐杀人田舍汉。
娄闻之，乃笑曰：师德不是田舍汉。更阿谁是？
师德弟拜代州刺使，将行，谓之曰：吾以不才，位居宰相。
汝今又得州牧，叨遽过分，人所嫉也，将何以全先人发肤？
弟长跪曰：自今后，虽有人唾某面上，某亦不敢言，但拭之而已，以此自勉，庶不为兄忧。
师德曰：此适为我忧也。
夫人唾汝者，发怒也。
汝今拭之，是恶其唾。
恶而拭，是逆人怒也。
唾不拭，将自干，何如？
弟笑而受之。
武后年，竟保宠禄。
李勣
唐英公李勣为司空，知政事。
有一番官者参选被放，来辞英公。
公曰：明朝早，向朝堂见我来。
及期而至，郎中并在傍。
番官至辞，英公嚬眉谓之曰：汝长生不知事尚书侍郎，我老翁不识字，无可教汝，何由可得留，深负愧汝，努力好去。
侍郎等慌惧，遽问其姓名，令南院看榜，须臾引入，注与吏部令史。
英公时为宰相，有乡人尝过宅，为设食，客人裂却饼缘。
英公曰：君大年少，此饼，犁地两遍熟，檕下种锄埘，收割打扬讫，碨罗作面，然后为饼。
少年裂却缘，是何道？
此处犹可，若对至尊前，公做如此事，参差砍却你头。
客大惭悚。
浮休子曰：宇文朝，华州剌史王罴，有客裂饼缘者，罴曰：此饼大用功力，然后入口。
公裂之，只是未饥，且擎却。
客愕然。
又台使致罴食饭，使人割瓜皮大厚，投地。
罴就地拾起，以食之，使人极悚息。
今轻薄少年裂饼缘，割瓜侵瓤，以为达官儿郎，通人之所不为也。
李日知
唐刑部尚书李日知自为畿赤，不曾行杖罚，其事克济。及为刑部尚书，有令使受敕三日，忘不行者，尚书索杖剥衣，唤令使总集，欲决之。
责曰：我欲笞汝一顿，恐天下人称你云，撩得李日知嗔，吃李日知杖，你亦不是人，妻子亦不礼汝。
遂放之，自是令史无敢犯者。
设有稽失，众共责之。
卢承庆
卢尚书承庆，总章初考内外官。
有一官督运，遭风失米。
卢考之曰：监运失粮，考中下。
其人容止自若，无一言而退。
卢重其雅量，改注曰非力所及，考中中。
既无喜容，亦无愧词。
又改曰：宠辱不惊，可中上。
裴冕
李齐物，天宝初为陕州刺史，开砥柱之险，石中铁犁铧有平陆字，因改河北县为平陆县。
齐物性褊急，怒陕县尉裴冕于路，冠冕之士鄙之。
后冕为宰相，除齐物太子宾客。
时人嘉冕不报私怨。
郭子仪
郭子仪为中书令，观容使鱼朝恩请游章敬寺，子仪许之。
丞相意其不相得，使吏讽，请君无往。
邠吏自中书驰告郭公，军容将不利於公，亦告诸将。
须臾，朝恩使至，子仪将行，士衷甲请从者三百人。
子仪怒曰：我大臣也，彼非有密旨，安敢害我！
若天子之命，尔曹胡为？
独与童仆十数人赴之。
朝恩候之，惊曰：何车骑之省也？
子仪以所闻对。
且曰：恐劳恩虑耳。
朝恩抚胸捧手，呜咽挥涕曰：非公长者，得无疑乎？
子仪有功高不赏之懼，中贵人害其功，遂使盗于华州，掘公之先人坟墓。
公裨将李怀光等怒，欲求物捕其赏。
及公入奏，对扬之曰，但号泣自罪。
因奏曰：臣领师徒，出外征伐，动经岁年，害人之兄，杀人之父多矣。
其有节夫义士，刃臣于腹中者众。今构隳辱，宜当其辜。
但臣为国之心，虽死无悔。
由是中外翕然莫测。
公子弘广常于亲仁里大启其弟，里巷负贩之人，上至公子簪缨之士，出入不问。
或云：王夫人赵氏爱女，方妆梳对镜，往往公麾下将吏出镇去，及郎吏，皆被召，令汲水持帨，视之不异仆隶。
他曰，子弟焦列启陈，公三不应。
于是继之以泣曰：大人功业已成，而不自崇重，以贵以贱，皆游卧内，某等以为虽伊霍不当如此也。
公笑而谓曰：尔曹固非所料。
且吾官马粟者五百匹，官饩者一千人，进无所往，退无所据，向使崇垣扃户，不通内外，一怨将起，构以不臣，其有贪功害能徒，成就其事，则九族齑粉，噬脐莫追。
今荡荡无间，四门洞开，虽谗毁是兴，无所加也，吾是以尔。
诸子皆伏。
永泰元年，仆固怀恩卒，诸蕃犯京畿，子仪统众御之。
至泾阳，而虏已合。
子仪率甲士二千出入。虏见而问曰：此何人也？
报曰：郭令公。
回纥曰：令公在乎？
怀恩谓吾，天可汗已弃四海，令公殂谢，中国无主，故某来。
今令公在，天可汗在乎？
子仪报曰：皇帝万寿无疆。
回纥皆曰：怀恩欺我。
子仪使谕之。回纥曰：令公若在，安得见之？
子仪出。诸将皆曰：戎狄不可信也，请无往。
子仪曰：虏有数十倍之众，今力不敌，奈何？
但至诚感神，况虏乎？
诸将请选铁骑五百为从，子仪曰：此适足为害也。
及传呼曰：令公来！
初疑。皆持兵注目以待之。
予仪乃数十骑徐出，免胄劳之曰：安乎？
久同忠义，何至于是。
回纥皆舍兵降马曰：是吾父也。
子仪长六尺余，貌秀杰。
于灵武加平章事，封汾阳王，加中书令。
图形凌烟阁，加号尚父，配飨代守庙庭。
有子八人，壻七人，皆重官。
子暖，尚升平公主。
诸孙数十人。
每诸生问安，颔之而已。
事上诚尽，临下宽厚。
前后连罹幸臣程无振、鱼朝恩等，谮毁百端。
时方握强兵，或临戎敌，诏命征之，未尝以危亡回顾。
亦遇天幸，竟免患难。
田承嗣方跋扈，狠傲无礼，子仪尝遣使至魏州，承嗣辄望拜，指其膝谓使者曰：此膝不屈于人若干岁矣，今为公拜。
麾下老将若李怀光辈数十人，皆王侯重贵，子仪麾指进退如仆隶焉。
始光弼齐名。虽威略不见，而宽厚得人过之。
岁入官俸二十四万，私利不预焉。
其宅在亲仁里，居其地四分之一，通求巷，家人三千，相出入者，不知其居。
代宗不名，呼为大臣。
天下以其身存亡为安危者殆二十年。校中书令考二十四年。
权倾天下而朝不忌，功盖一代而主不疑，侈穷人欲而君子不罪。
富贵寿考，繁衍安泰，终始人伦之盛无缺焉。
卒年八十五。
宋则宋则家奴执弩弦断，误杀其子，则不之罪。
出《独异志》
