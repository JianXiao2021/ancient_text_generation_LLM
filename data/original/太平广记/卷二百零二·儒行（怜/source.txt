儒行刘献之卢景裕萧德言张楚金
怜才沈约唐高宗天后源乾曜张建封李实韩愈杨敬之卢肇令狐绹
崔铉
高逸孔稚珪李元诚陶弘景田游岩朱桃椎卢鸿元结贺知章顾况陈琡孔拯
儒行
刘献之
后魏刘献之少好学，尤精诗传，泛观子史。
见名法之言，掩卷而笑曰：若使杨墨之流，不为此书，千载谁知少也。
又谓所亲曰：观屈原《离骚》之作，自是狂人，死何足惜。
时人有从之学者，献之曰：立身虽百行殊途，准之四科，要以德行为首。
子若能入孝出悌。忠信仁让，不待出户，天下自知。
倘不能然，虽复下帷针股，蹑履从师，止可博闻强识。
不过为土龙乞雨，眩惑将来。
其于立身之道何益乎？
孔门之徒，初亦未悟。
见吾丘之叹，方乃归而养亲。
呜呼！先达之人，何自学之晚也！
由是四方学者慕之。
叹曰：吾不如庄周樗散远矣。
固以疾辞。
卢景裕
范阳卢景裕，太常静之子，司空同之猶子。
少好闲默，驰骋经史。守道恭素，不以荣利居心，时号居士焉。
初头生一丛白毛，数之四十九茎，故偏好老易。
为注解。至四十九岁卒，故小字白头。
性端谨，虽在暗室，必矜庄自持。
盛暑之月，初不露袒。
妻子相对，有若严宾。
历位中书侍郎。
肖德言
唐肖德言笃志于学，每开五经，必盥濯束带，危坐对之。
妻子谓曰：终日如是，无乃劳乎？
德言曰：敬先师之言，岂惮于此乎！
张楚金
张楚金与越石同预乡贡进士，州司将罢越石而贡楚金。
楚金辞曰：以顺即越石长，以才即楚金不如。固请俱退。
李勣为都督，叹曰：贡士本求才行，相推如此，何嫌双举。
乃荐擢第。
怜才
沈约
梁瑯玡王筠幼而清隶，文采逸艳，为沈约所赏。
及沈为尚书令，筠为郎。
谓筠曰：仆昔与王谢诸贤，为文会之赏。
自零落以来，朽疾相继。平生玩好，殆欲都绝。
而一文一咏，此事不衰。
不意疲暮，复遇盛德。
都伯喈见王仲宣叹曰： 此王公之孙，吾家书籍万卷，必当相与。
仆虽不敏，请慕斯言。
每商确书史，流阅篇章，毕夜阑景，以为得志之赏。
筠历位司徒左长史度支尚书。
唐高宗
胡楚宾属文敏速，每饮酒半酣而后操笔。
高宗每令作文，必以金银杯盛酒。令饮，便以杯赐之。
天后
则天幸龙门，令从官赋诗。
左史东方虬诗先成，则天以锦袍赐之。
及宋之问诗成，则天称词更高，夺袍以赐之。
源乾曜
源乾曜因奏事称旨，上悦之。
于是骤拔用，历户部侍郎京兆尹以至宰相。
异日，上独与高力士语曰：汝知吾拔用乾曜之速乎？
曰：不知也。
上曰：吾以容貌言语类萧至忠，故用之。
对曰：至忠不尝负陛下乎，陛下何念之深也。
上曰：至忠晚乃谬计耳，其初立朝，得不谓贤相乎？
上之爱才宥过，闻者莫不感悦。
张建封
崔膺性狂，张建封爱其文，以为客，随建封行营。
夜中大叫惊军，军士皆怒，欲食其肉，建封藏之。
明日置宴，监军曰：某有与尚书约，彼此不得相违。建封曰：唯。
监军曰：某有请，请崔膺。
建封曰：如约。
逡巡。建封又曰：某亦有请，却请崔膺。
座中皆笑。
后乃得免。
李实
李实为司农卿，促责官租。
肖祐居丧，输不及期。
实怒，召至。
租车亦至，故得不罪。
会有赐与，当为谢状。常秉笔者方有故，实急，乃曰：召衣齐衰者。
祐至，立为草状。
实大喜，延英荐之。
德宗令问丧期，屈指以待，及释服之明日，自处士拜拾遗。
祐有文章，善画，好鼓琴，其拔擢乃偶然耳。
韩愈
李贺字长吉，唐诸王孙也。
父瑨肃，边上从事。
贺年七岁，以长短之歌名动京师。
时韩愈与皇甫湜贤贺所业，奇之而未知其人。
因相谓曰：若是古人，吾曹不知者。若是今人，岂有不知之理。
会有以瑨肃行止言者，二公因连骑造门，请其子。
既而总角荷衣而出。
二公不之信，因面试一篇。
贺承命欣然，操觚染翰，旁若无人。
仍目曰《高轩过》。曰：华裙织翠青如葱，金环压辔摇玲珑。
马蹄隐隐声隆隆，入门下马气如虹，云是东京才子，文章巨公。
二十八宿罗心胸，殿前作赋声磨空。
笔补造化天无功，元精耿耿贯当中。
庞眉书客感愁蓬，谁知死草生华风。
我今垂翅负天鸿，他日不羞蛇作龙。
二公大惊，遂以所乘马，命联镳而还所居，亲为束发。
年未弱冠，丁内艰。
他日举进士，或谤贺不避家讳，文公时著辨讳一篇。
不幸未状室而终。
又韩愈
韩愈引致后辈，为举科第，多有投书请益者。
时人谓之韩门弟子。
后官高，不复为也。
杨敬之
杨敬之爱才公正。
尝知江表之士项斯，赠诗曰：处处见诗诗总好，及观标格过于诗。
平生不解藏人善，到处相逢说项斯。
因此遂登高科也。
卢肇
王镣富有才情，数举未捷。
门生卢肇等，公荐于春官云，同盟不嗣，贤者受讥。相子负薪，优臣致诮。
乃旌镣嘉句曰，击石易得火，扣人难动心。
今日朱门者，曾恨朱门深。
声闻蔼然。果擢上第。
令狐绹
宣皇坐朝，次对官趋至前，必待气息平匀，上然后问事。
令狐绹进李远为杭州刺史，宣皇曰：我闻李远诗云， 长日唯销一局棋。
岂可以临郡哉。
对曰：诗人之言，不足有实也。
仍荐远廉察可任，乃俞之。
郑愚尚书，广州人。擢进士第，扬历清显。
声甚高而性好华，以锦为半臂。
崔魏公铉镇荆南，郑授广南节制。路由渚宫，铉以常礼待之。
郑为进士时，未尝以文章及魏公门，至是乃执所业。
魏公览之，深加叹赏曰：真销得半臂也。
高逸
孔稚珪
齐会稽孔稚珪，光禄灵产之子，侍中道隆之孙，张融之内弟。
稚珪富学，与陆思晓、谢沦为君子之交。
珪不乐世务，宅中草没人。
南有山池，春日蛙鸣。
仆射王晏尝鸣笳鼓造之，闻群蛙鸣，晏曰：此殊聒人耳。
答曰：我听卿鼓吹，殆不及此。
晏有愧色。
历位太子詹事。赠光禄大夫。
李元诚
北齐赵郡李元诚，钜鹿贞公恢之孙，钜鹿简介灵之曾孙。
性放诞，不好世务，以饮酒为务。
为太常卿，太祖欲以为仆射，而疑其多酒。
子骚谏之，元诚曰：我言作仆射不如饮酒乐，尔爱仆射，宜勿饮酒。
行台尚书司马子如及孙腾，尝诣元诚，其庭宇芜旷，环堵颓圯。
在树下，以被自拥，独对一壶，陶然乐矣。
因见其妻，衣不曳地。撒所坐在褥，质酒肉，以尽欢意焉。
二公嗟尚，各置饷馈，受之而不辞，散之亲故。
元诚一名元忠。
拜仪同，领卫尉，封晋阳公。
卒赠司徒，谥曰文宣。
陶弘景
丹阳陶弘景幼而惠，博通经史。
覩葛洪《神仙传》，便有志于养生。
每言仰视青云白日，不以为远。
初为宜都王侍读，后迁奉朝请。永明中，谢职隐茅山。
山是金陵洞穴，周回一百五十里，名曰华阳洞天。有三茅司命之府，故时号茅山。
由是自称华阳隐居，人间书疏，皆以此代名。
亦士安之玄晏，稚川之抱朴也。
惟爱林泉，尤好著述。
缙绅士庶禀道伏膺，承流向风，千里而至。
先生尝曰：我读外书未满万卷，以内书兼之，乃当小出耳。
齐高祖问之曰：山中何所有？
弘景赋诗以答之，词曰：山中何所有？
岭上多白云。
只可自怡悦，不堪持寄君。
高祖赏之。
田游岩
唐田游岩初以儒学累徵不起，侍其母隐嵩山。
甘露中，中宗幸中狱，因访其居，游岩出拜。
诏命中书侍郎薛元超入问其母，御题其门曰，隐士田游岩宅，徵拜弘文学士。
朱桃椎
朱桃椎，蜀人也。
淡泊无为，隐居不仕。披裘带索，沈浮人间。
窦轨为益州，闻而召之。遗以衣服，逼为乡正。
桃椎不言而退，逃入山中。
夏则裸形，冬则以树皮自覆。
凡所赠遗，一无所受。
织芒履，置之于路上。见者皆曰，朱居士之履也。
为鬻取米，置之本处。
桃椎至夕取之，终不见人。高士廉下车，深加礼敬。
召至，降阶与语。
桃椎一答，既而便去。
士廉每加褒异，蜀人以为美谈。
卢鸿
玄宗徵嵩山隐士卢鸿，三诏乃至。
及谒见，不拜，但磬折而已。
问其故，鸿对曰：臣闻老子云，礼者忠信之薄，不足可依。
山臣鸿，敢以忠信奉上。
玄宗异之，召入赐宴，拜谏议大夫，赐章服，并辞不受。
给米百石，绢百疋，送还隐居之处。
元结
天宝之乱，元结自汝濆，大率邻里南投襄汉，保全者千余家。
乃举义师宛叶之间，有婴城捍寇之力。
结天宝中师中行子。
始在商於之山称元子，逃难入猗玗之山称猗玗子，或称浪士。
渔者呼为聱叟。
酒徒呼为漫叟。
及为官，呼漫郎。
贺知章
贺知章性放旷，美谈笑，当时贤达咸倾慕。
陆象先既知章姑子也，知章特相亲善。
象先谓人曰：贺兄言论调态，真可谓风流之士。
晚年纵诞，无复规检。
自号四明狂客，醉后属词，动成篇卷，文不加点，咸有可观。
又善草隶书，好事者共传宝之。
请为道士归乡，舍宅为观，上许之。
仍拜子为会稽郡司马。御制诗以赠行。
顾况
顾况志尚疏逸，近于方外。
有时宰曾招致，将以好官命之。
况以诗答之曰：四海如今已太平，相公何事唤狂生。
此身还似笼中鹤，东望沧溟叫数声。
后吴中皆言况得道解化去。
陈琡
陈琡，鸿之子也。
鸿与白傅传《长恨词》。文格极高，盖良史也。
咸通中，佐廉使郭常侍铨之幕于徐。
性尤耿介，非其人不与之交。
同院有小计姓武，亦元衡相国之后，盖汾阳之坦床也。
乃心不平之，遂挈家居于茅山。
与妻子隔山而居，短褐束绦，焚香习禅而已。
或一年半载，与妻子略相面焉。
在职之时，唯流沟寺长老与之款接，亦具短褐相见。
自述檀经三卷，今在藏中。
临行，留一章与其僧云：行若独车轮，常畏大道覆。
止若圆底器，常恐他物触。
行止既如此，安得不离俗。
乾符中，弟琏复佐薛能幕于徐，自丹阳棹小舟至于彭门，与弟相见。
薛公重其为人，延请入城。
遂坚拒之曰：某已有誓，不践公门矣。
薛乃携舟造之，话道永日，不宿而去。
其志尚之介僻也如此。
孔拯
孔拯侍郎为遗补时，尝朝回值雨，而无雨备，乃于人家檐庑下避之。
过食时，雨益甚，其家乃延入厅事。
有一叟出迎甚恭，备酒馔亦甚丰洁，公侯家不若也。
拯惭谢之，且假雨具。
叟曰：某闲居，不预人事。寒暑风雨，未尝冒也。
置此欲安施乎？
令于他处假借以奉之。
拯退而嗟叹，若忘宦情。语人曰：斯大隐者也。
