管辂淳于智柳林祖隗照郭璞蔡铁吴中察声者王子贞张璟藏凑州筮者蔡微远车三李老开元中二道士蒋直
管辂
管辂洞晓术数。
初有妇人亡牛，从卜。
曰：可视东丘冢中，牛当悬向上。
既而果得。妇人反疑辂，告官按验。
乃知是术数所推。
又洛中一人失妻。
辂令与担豕人斗于东阳门。豚逸入一舍，突坏其墙。其妇出焉。
辂乡里范玄龙苦频失火。
辂云：有角巾诸生驾黑牛，从东来，必留之宿。
后果有此生来，玄龙因留之。
生急求去，不听，遂宿。
主人罢入。
生惧图己，乃持刀门外，倚薪假寐。
忽有一物，以口吹火。生惊斫之死。而视之则狐也。
自是不复有灾。
又有人捕鹿，获之，为人所窃。
诣辂为卦云：东巷第三家，候无人时，发其屋头第七椽，以瓦著椽下。
明日食时，自送还汝也。
其夜盗者父患头痛，亦来自占。
辂令归之。病乃愈。
又治内吏失物。
辂使候人静，于寺门，令指天画地，举手四向。
暮果获于故处。
又平原太守刘邠取山鸡毛置器中，使辂筮之。
辂曰：高岳岩岩，有鸟朱身。羽翼玄黄，鸣不失晨。
此山鸡毛也。淳于智
鲍瑗家多丧及病，淳于智为筮之。卦成云：宜入市门数十步，有一人持荆马鞭，便就买取，悬东北桑树上，无病。
三年当得财。
如其言。后穿井得钱，及铜器二十万。
柳林祖
有日者柳林祖善卜筮。
其妻曾病鼠瘘，积年不差。渐困垂命。
林祖遂占之，得颐之复。
按卦曰：应得姓石者治之，当获灸鼠而愈也。
既而乡里有一贱家，果姓石。自言能除此病。
遂灸病者头上三处。觉佳。
俄有一鼠，色黄秀，迳前。噞噞然伏而不动。
呼犬噬杀之。视鼠头上，有三灸处。
病者自差。
隗照
晋隗照善易。临终谓妻子曰：后虽大荒，勿卖宅。
后五年，诏使龚负吾金，以吾所书板告之。
后如其言。妻赍板诣之。使者惘然，沈吟不语。
取蓍筮之。卦成曰：妙哉隗生，吾不负金。
贤夫自藏金，以待太平。
知吾善易，书板寄意。
金有五百斤，盛以青瓷，埋在堂屋。去壁一丈，入地九尺。
妻掘之，果得金也。郭璞
杨州别驾顾球娣生十年便病，至年五十余。
令郭璞筮之。
得大过之升。
其辞曰：大过卦者义不嘉，冢墓枯杨无英华。
振动游魂见龙车，身被重累婴天邪。
法由斩树杀灵蛇，非己之咎先入瑕。
案卦论之可奈何，球乃访迹其家事。先世曾伐大树，得大蛇杀之。女便病。
病后有群鸟数千回翔屋上，人皆怪之，不知何故。
有县农行过舍边，仰视，见龙牵车，五色晃烂。甚大非常。
蔡铁
宋南郡王义宣在镇，府史蔡铁者善卜。
王尝在内斋见一白鼠缘屋梁上，命左右射得之。内函中，命铁卜函中何物。
卦成笑曰：得之矣。
王曰：状之。白色之鼠背明户，弯孤射之，绝其左股。
鼠孕五子，三雄二雌。若不见信，剖腹而立知。
王便剖之。皆如铁言。
赐万钱。
吴中察声者
后魏末，有吴士至北间。目盲而妙察声。
丞相嗣渤海王澄使试之。
闻刘桃枝之声曰：当代贵王侯将相死于其手。
然譬如鹰犬，为人所使耳。
闻赵道德之声曰：亦贵人也。
闻太原公洋之声曰：当为人主。
闻澄之声，不动。崔暹私掐之，乃缪言：亦国王也。
王曰：我家群奴，犹当极贵，况吾身手。
后齐诸王大臣赐死，多为桃枝之所拉杀焉。
而澄竟有兰京之祸。洋受禅，是为文宣王。
王子贞
唐贞观中，定州鼓城县人魏全家富，母忽然失明。问卜者王子贞。
子贞为卜之曰：明年有从东来青衣者，三月一日来疗，必愈。
至时，候见一人着青紬襦，遂邀为重设饮食。其人曰：仆不解医，但解作犁耳，为主人作之。
其持斧绕舍求犁辕，见桑曲枝临井上，遂斫下。
其母两眼焕然见物。
此曲枝叶盖井之所致也。
张璟藏
周郎中裴珪妾赵氏，有美色。曾就张璟藏卜年命。
藏曰：夫人目长而慢视。
准相书，猪视者淫。
妇人目有四白，五夫守宅。夫人终以奸废，宜慎之。
赵笑而去。
后果与人奸，没入掖庭。
凑州筮者
杜景佺，信都人也，本名元方，垂拱中更为景佺。
刚直严正，进士擢第。后为鸾台侍郎平章事。
时内史李昭德以刚直下狱。
景佺庭称其公清正直。则天怒，以为面欺。
左授凑州刺史。
初任凑州，会善筮者于路，言其当重入相，得三品而不着紫袍。
至是夏终，服紫衫而终。
蔡微远
瀛州人安县令张怀礼，沧州弓高令晋行忠，就蔡微远卜。
转式讫，谓礼曰：公大亲近，位至方伯。
谓忠曰：公得京官，今年禄尽。宜致仕可也。
二人皆应举。
怀礼授左补缺，后至和复二州刺史。
行忠受城门郎，至秋而卒。
车三
车三者，华阴人，善卜相。
进士李蒙宏词及第，入京注官。
至华阴，县官令车三见。诳云李益。
车云：初不见公食禄。
诸公云：应缘不道实姓名，所以不中。
此是李蒙，宏词及第，欲注官去。
看得何官？
车云：公意欲作何官？
蒙云：爱华阴县。
车云：得此官在，但见公无此禄。
奈何。众皆不信。
及至京，果注华阴县尉授官。相贺于曲江舟上宴会。
诸公令蒙作序，日晚序成，史翙先起，于蒙手取序看。
裴士南等十余人，又争起看序。其船偏，遂覆没。
李蒙、士南等，并被没溺而死。
李老开元中，有一人姓刘不得名。假荫求官，数年未捷。
忽一年铨试毕，闻西市有李老善卜，造而问之。
老曰：今年官未合成，生曰：有人窃报我，期以必成。
何不然也？
老人曰：今年必不成，来岁不求自得矣。
生既不信。
果为保所累，被驳。生乃信老人之神也。
至明年试毕，自度书判微劣，意其未遂。又问李老。
李老曰：勿忧也，君官必成，禄在大梁。
得之，复来见我。
果为开封县尉。
又重见老人。
老人曰：君为官，不必清俭，恣意求取。临满，请为使入城。
更为君推之。
生至州，果为刺史委任。
生思李老之言。大取财贿。及满，贮积千万。
遂谒州将，请充纲使。
州将遣部其州租税至京。
又见李老。
李老曰：公即合迁官。
生曰。某今向秩满后选之，今是何时。
岂得更有官也？
老曰：但三日内得官，官亦合在彼郡得之，更相见也。
生疑之，遂去。
明日，纳州赋于左藏库，适有凤凰见其处。
敕云：先见者与改官。
生即先见，遂迁授浚仪县丞。
生益见敬李老。又问为官之方。云：一如前政。
生满岁，又获千万。还乡居数年，又调集，复诣李老。
李老曰：今当得一邑，不可妄动也，固宜慎之。
生果授寿春宰。
至官未暮，坐贜免。
又来问李老。
老曰：今当为君言之，不必惭讳。
君先代曾为大商，有二千万资，卒于汴州。其财散在人处。
故君于此复得之，不为妄取也。
故得无尤。此邑之人，不负君财。岂可过求也？
生大伏焉。
开元中二道士
开元二年，梁州道士梁虚舟以九宫推算张鷟云：五鬼加年，天罡临命，一生之大厄。
以周易筮之。
遇观之涣，主惊恐。后风行水上，事即散。
又安国观道士李若虚不告姓名，暗使推之。
云：此人今年身在天牢，负大辟之罪，乃可以免。
不然，病当死，无有救法。
果被御史李全交致其罪，敕令处死。
而刑部尚书李日知、左丞张庭珪、崔玄升、侍郎程行谋咸请之，乃免死。
配流岭南。
二道士之言，信有征矣。蒋直
天宝十二载，永嘉人蒋直云：郡城内有白幕。太守李江忽丁忧。
李欲归江北。
蒋又云：公至缙云郡却回。
当有一绯一绿、一碧人来相推按，然终无事。
后果采访使张愿着绯，大理司直杜乔着绿，判官张璘着碧，来推。
遇赦而止。
