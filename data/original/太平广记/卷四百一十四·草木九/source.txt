香药茶芜香三名香五名香沉香龙脑香安息香一木五香诃黎勒白豆蔻
穙齐香无石子紫馡阿魏荜拨胡椒阿勃参山薯麻黄荆三棱
服饵
服松脂饵松蕊赐茯苓服茯苓服菖蒲服桂饵柠实服五味子食术
服桃胶服地黄服远志服天门冬饮菊潭水饮甘菊谷水食黄精
香药
茶芜香
燕昭王时，有波弋之国，贡茶芜香。
若焚着衣，弥月不绝。
所遇地，土石皆香。
经朽木腐草皆荣秀。
用薰枯骨，则肌肉再生。
三名香
汉雍仲子进南海香物，拜为涪阳尉，时人谓之香尉。
日南郡有香市，商人交易诸香处。
南海郡有村香户，日南郡有千亩香林，名香出其中。
香州在朱崖郡，洲中出诸异香，往往不知其名。
千年松香闻十里，亦谓之三香也。
五名香
聚窟洲在西海中。申未，洲上有大树。
与枫木相似，而叶香，闻数百里。
名此为返魂树。
叩其树，树亦能自声。
声如牛吼，闻之者皆心振神骇。
伐其根心，于玉釜中煮取汁，更火煎之，如黑饴，可令丸。名曰惊精香，或名之为振灵丸，或名之为返生香，或名之为人鸟精香，或名为却死香。
一种五名。
斯灵物也，香气闻数百里，死尸在地，闻气乃活。
沉香
唐太宗问高州首领冯盎云： 卿宅去沉香远近？ 
对曰： 宅左右即出香树，然其生者无香，唯朽者始香矣。 
龙脑香
龙脑香树，出婆利国。
婆利呼为个不婆律。
亦出波斯国。
树高八九丈，大可六七围。
叶圆而背白，无花实。
其树有肥有瘦，瘦者出婆律膏。
香在木心，中断其树，劈取之，膏于树端流出，斫树作坎而承之。
入药用，别有法。
安息香
安息香树，出波斯国。
波斯呼为辟邪。
树长三大，皮色黄黑。
叶有四角，经寒不凋。
二月开花，黄色，心微碧。
不结实。
刻其叶而其胶如饴，名安息香。
六七月坚凝，乃取之。
烧之通神明，辟众恶。
一木五香
一木五香：根旍檀，节沉，花鸡舌，叶藿，胶薰陆。
诃黎勒
高仙芝伐大食，得诃黎勒，长五六寸。
初置抹肚中，便觉腹痛，因快痢十余行。
初谓诃黎勒为祟，因欲弃之。
以问大食长老，长老云，此物人带，一切病消，痢者出恶物耳。
仙芝甚宝惜之。
天宝末被诛，遂失所在。
白豆蔻
白豆蔻，出加古罗国，呼为多骨。
形如芭蕉。
叶似杜若，长八九尺，冬夏不凋。
花浅黄色。
子作朵，如蒲萄。
其子初出，微青，熟则变白。
七月采。
穙齐香
穙齐香，出波斯国，佛林呼为顶勃梨咃。
长一丈，围一尺许。皮青色，薄而极光净。
叶似阿魏，每三叶生于条端。
无花实。
西域人常八月伐之。
致腊月，更抽新条，极滋茂，若不剪除，枯死。七月断其枝，有黄汁，其状如蜜。微有香气。
入缶，疗百病。
无石子
无石子，出波斯国。
波斯呼为摩贼。
树长六七丈，围八九尺。
叶如桃叶而长。
三月开花，白色，花心微红。
子圆如弹丸，初青，熟乃黄白。
虫食成孔者正熟。
皮无孔者，入药用。
其树一年生无石子，一年生跋屡子。
大如指，长三寸，上有壳。
中仁如栗黄，可啖。
紫馡
紫馡树，出真腊国。
真腊呼为勒佉。
亦出波斯国。
树长一丈，枝条郁茂。
叶似桔，经冬不凋。
三月开花，白色，不结子。
天大雾露及雨，沾其树枝条，即出紫馡。
波斯国使乌海及沙利深，所说并同。
真腊国使折冲都尉沙门陀沙尼拔陀，言蚁运土于树作窠，蚁壤得雨露凝结，而成紫馡。
昆仑国者善，波斯国者次之。
阿魏
阿魏，出伽阇那国，即北天竺也。
伽阇那呼为形虞。
亦出波斯国。
波斯呼为阿虞截。
树长八九丈，皮青黄。
三月生叶，形似鼠耳。
无花实。
断其枝，汁出如饴，久乃坚凝。
佛林国僧变，所说同。
摩伽陀国僧提婆，言取其汁和米豆屑，合成阿魏。
荜拨
荜拨，出摩伽陀国，呼为荜拨梨。
佛林国呼为阿梨诃咃。
苗长三四尺，茎细如箸，叶似蕺叶，子似桑椹。八月采。
胡椒
胡椒，出摩伽陀国，呼为昧履支。
其苗蔓生，茎极柔弱。
叶长寸半，有细条，与叶齐。条上结子，两两相对。
其叶晨开暮合，合则裹其子于叶中。
子形似汉椒，至芳辣。
六月采。
今作胡盘肉食，皆用之。
阿勃参
阿勃参，出佛林国。
长一丈余。
皮色青白。
叶细，两两相对。
花似蔓菁，正黄。
子似胡椒，赤色。
斫其枝，汁如油，以涂癣疥，无不瘳。
其油极贵，价重于金。
山薯
熙穆县里多山薯。
《本草》云，南山之阴曰署预，消热下气，补五脏。
麻黄
麻黄，茎端开花。
花小而黄，簇生。
子如覆盆，可食。
至冬枯死，如草，及春却青。
荆三棱
唐河东裴同父，患腹痛数年，不可忍。
嘱其子曰： 吾死后，必出吾病。 子从之。
出得一物，大如鹿条脯。
悬之久干。
有客窃之，其坚如骨，削之，文彩焕发。遂以为刀把子，佩之。
在路放马，抽刀子割三棱草，坐其上，把尽消成水。
客怪之，回以问同。
同泣，具言之。
后病状同者，服三棱草汁多验。
服松脂
上党有赵瞿者，病癞历年，众治之不愈。
垂死，或云，不如及活流弃之，否则后子孙转相注易。
其家乃为赍粮而送之，置山穴中，瞿居穴中。自怨不幸。昼夜悲叹，涕泣经日。
有仙人行过穴口而哀之，具问讯焉。
瞿知其异人，乃叩头自陈，乞哀于仙人。
以囊药赐之，教其服法。
瞿服之百许日，愈疮，颜色丰悦，肌肤玉泽。
仙人又过视之，瞿谢受更生活之恩，乞丐其方。
仙人告之云，此是松脂耳，此山中更多此物，汝炼之服，可以长生不死。
瞿乃归。
家人初谓之鬼也，甚惊愕。
遂具言状。后服松脂不撤，身体转轻，气力百倍，登高越险，终日不倦。
年百七十岁，齿不堕，发不白。
夜卧，忽见屋间有光，大如镜者。
以问左右，皆云不见。
久而渐大，一室尽明，如昼日。
又夜见面上有婇女二人，长二三寸，面目皆具，但为小耳。游戏其口鼻之间。如是且一年。
此女稍长如大人，在侧。
又常闻琴瑟之音，欣然独笑。
在人间二百许年，色如少童。
乃抱犊入山去。
必地仙也。
其间闻瞿服松脂如此，于是竞服。
其多力者，乃车运驴负，誓积之盈室。
服之远者，不过一月，未觉有大益，辄止。
有志者难得如是也。
饵松蕊
《遁甲经》云： 沙土之福，云阳之墟，可以隐居。 
云阳氏，古之仙人。
《方记》曰： 南岳百里有福地，松高一千尺，围即数寻，而蕊甘，仙人可饵。 
相传服食炼行之人，采此松膏而服，不苦涩。与诸处松别。
赐茯苓
沈约谢始安王赐茯苓。
一枝重一十二斤八两。
有表。
服茯苓
任子季，服茯苓十八年，仙人玉女往从之。
能隐能彰，不复食谷，炙瘢皆灭，面体玉光。
服菖蒲
韩众，服菖蒲十三年，身生毛。
日视书万言，皆诵之。
冬袒不寒。
又菖蒲须生得石上，一寸九节已上，紫花者尤善。
服桂
赵他子，服桂二十一年，毛生，日行五百里，力举千斤。
饵柠实
柠木实之赤者，饵之一年，老者还少，令人彻食见鬼。
昔道士梁顷，年七十，乃服之，转更少。
年至百四十岁，能夜书，走及奔马。
入青龙山去。
服五味子
移门子，食服五味子六十年，色如玉女，入水不沾，入火不灼。
食术
南阳文氏说，其先祖汉末大乱，逃壶山中，饥困欲死，有一人教之食术，云遂不饥。
十年乃来还乡里，颜色更少，气力胜故。
自说在山中时，身轻欲跳，登高履险，历日不倦，行冰雪中，了不知寒。
常见一高岩上，有数人对博戏者，有读书者，俯而视之，文氏因闻其相问。
言： 此子可呼上否？ 
其一人答： 未可也。 
林子明服术十一年，耳长五寸，身轻如飞，能超逾渊谷二丈许。服桃胶
桃胶，以桑木灰渍，服之，百病愈。
久久身有光，在晦夜之地，如月出也。
多服之，则可以断谷矣。
服地黄
楚子，服地黄八年，夜视有光，手上车弩。
服远志
陵阳子仲，服远志二十年，有子二十七人。
开书所视不忘。
服天门冬
杜子微，服天门冬八十年，妾有子百四十人。
日行三百里。
饮菊潭水
荆州菊潭，其源旁，芳菊被涯澳，其滋液极甘。
深谷中有三十余家，不得穿井，仰饮此水。
上寿二三百，中寿百余，其七十八十，犹以为夭。
菊能轻身益气，令人久寿，有征。
饮甘菊谷水
南阳郦县山中，有甘谷水。
所以甘者，谷上左右皆生甘菊，菊花堕其中，历世弥久，故水味为变。
其临此谷中居民皆不穿井，悉饮甘谷水。
饮者无不考寿，高者百四五十岁，下者不失八九十，无夭年人。
得此菊力也。
故司空王畅、太尉刘宽、太傅表隗，皆为南阳太守，每到官，常使郦县月送甘谷水四十斛，以为饮食。
此诸公多患风痹及眩冒，皆得愈。
又菊花与薏花相似，直以甘苦别之耳。菊甘而薏苦。
谚言所谓 苦如薏 也。
今所在有贡菊，但为少耳。
率多生于水侧也。
缑氏山与郦县最多。
仙方所谓 白精、更生、周盈 ，皆一菊，而根茎花实异名。
其说甚美。而近来服之者略无效，正由不得真菊也。
夫甘菊谷水，南方气味，亦未足言，而其上居民以延年，况得服好药，安得无益乎？
食黄精
临川有士人，虐遇其所使婢。
婢不堪其毒，乃逃入山中。
久之粮尽，饥甚。
坐水边，见野草枝叶可爱，即拔取，濯水中，连根食之，甚美。
自是恒食，久之遂不饥，而更轻健。夜息大树下，闻草中兽走，以为虎而惧，因念得上树梢乃佳也。
正尔念之，而身已在树梢矣。
及晓，又念当下平地，又歘然而下。
自是意有所之，身即飘然而去。
或自一峰之一峰顶，若飞鸟焉。
数岁，其家人伐薪见之，以告其主，使捕之。
不得。
一日，遇其在绝壁下，即以细绳三面围之。
俄腾上山顶，其主益骇异，必欲致之。或曰： 此婢也，安有仙骨？
不过得灵药饵之尔。
试以盛馔，多其五味，令甚香美，值其往来之路，观其食之否？ 
如其言，果来就食。
食讫，不复能远去，遂为所擒，具述其故。
问其所食草之形，即黄精也。
复使之，遂不能得。
其婢数年亦卒。
