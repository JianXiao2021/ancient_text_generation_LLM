崔恕何瑚陈遗王虚之河南妇人岑文本郑鲜张楚金罗道悰陵空观皇甫氏田仁会徐州军士唐宣宗李彦佐胡生刘行者王法朗郗法遵王晖李梦旗孟熙
崔恕
谯郡有功曹涧，天统中，济南来府君，出除谯郡。
功曹清河崔恕，弱冠有令德于人。时春夏积旱，送别者千余人。
至此涧上，众渴甚，来公有思水之色。恕独见一青鸟，于涧中乍飞乍止。
怪而就焉。鸟起，见一石，方五六寸。以鞭拨之，清泉涌注。
盛以银瓶，瓶满，水立竭。
惟来公与恕供饮而已。
议者以为德感所致焉。时人异之，故以为目。
何瑚
梁何瑚字重宝，为北征咨议。
博问强学，幼有令名。性淳深，事亲恭谨。
母病求医，不乘车马。
忽感圣僧，体质殊异，手执香炉，来求斋食，而至无早晚。
如此十余日，母病有瘳，僧便辞去。留素书般若经一卷。因执手曰： 贫道是二十七贤圣，不近相人。感檀越至心，故来看。
病者已瘥，贫道宜还。 
言讫前行，忽不见，而炉烟香气，一旬方歇。
精诚所感，朝野叹嗟。
因舍别宅为目爱寺也。
陈遗
吴人陈遗少为郡吏。母好食焦饭。
遗在役，恒带囊，每煮食，漉其焦以献母。
孙恩作乱，遗随例奔逃。
母忆遗，昼夜哭泣，遂失明。
遗脱难还家，入门见母，再拜号泣，母目忽然开朗。
王虚之
王虚之，庐陵西昌人。年十三，丧父母。
二十年盐酢不入口。
后得重病。忽有一人来诣，谓之曰： 君病寻瘥。 
俄而不见。
又所住屋室，夜有异光，庭中橘树，隆冬三实。病果寻愈。
咸以至孝所感。
河南妇人
隋大业中，河南妇人养姑不孝。
姑两目盲，妇以蚯蚓为羹以食之。
姑怪其味，窃藏其一脔，留示儿。
儿见之号泣，将录妇送县。俄而雷雨暴作，失妇所在。寻见妇自空堕地，身及服玩如故，而首变为白狗，言语如恒。
自云： 不孝于姑，为天神所罚。 
夫乃斥去之。后乞食于道，不知所在。
岑文本
唐中书令岑文本，江陵人。少信佛，常念诵法华经普门品。
曾乘船于巨江中，船坏，人尽死，文本没有水中，闻有人言： 但念佛，必不死也。 
如是三言之。既而随波涌出，已着北岸，遂免死。
后于江陵设斋，僧徒集其家。有一客僧独后去，谓文本曰： 天下方乱，君幸不预其灾，终逢太平，致富贵也。 
言讫，趋出外不见。既而文本就斋，于自食碗中得舍利二枚。后果如其言。
郑鲜
唐郑鲜字道子，善相法，自知命短，念无以可延。
梦见沙门问之： 须延命耶？
可大斋日，放生念善，持斋奉戒，可以延龄得福。 鲜因奉法，遂获长年。
张楚金
唐则天朝，刑部尚书张楚金为酷吏周兴构陷。将刑，乃仰叹曰： 皇天后土，岂不察忠孝乎？
奈何以无辜获罪。 
因泣下数行，市人皆为觑欷。
须臾，阴云四塞，若有所感。旋降敕释罪。
宣示讫，天地开朗，庆云纷紏。
时议言其忠正所致也。
罗道悰
唐司竹园罗道悰上书忤旨，配流。
时有同流者道病卒，泣曰： 所恨委骨异壤。 
退悰曰： 吾若生还，当取同归。 
遂瘗之而去。
及还，为大水漂荡，失其所在。
道悰哭告之，请示其灵。俄而水际沸涌，又咒曰： 如真在此下，更请一沸。 又然，遂得之，志铭可验，负之还乡。
陵空观
唐景龙四年，洛州陵空观失火，万物并尽。惟有一真人，岿然独存，乃泥塑为之。乃改为圣真观。
皇甫氏
唐仆射裴遵庆，母皇甫氏，少时常持经。
经函中有小珊瑚树。异时，忽有小龙骨一具，立于树侧。
时人以为裴氏休祥，上元中，遵庆遂居宰辅云尔。田仁会
唐田仁会为郢州刺史，自暴得雨。
人歌曰： 父母育我田使君，精诚为人上天闻。田中致雨山出云，但愿常在不患贫。 
徐州军士
唐王智兴在徐州，法令甚严。
有防秋官健交代归，其妹婿于家中设馔以贺，自于厨中磨刀，将就坐割羊脚。磨讫，持之疾行。妻兄自堂走入厨，仓卒相值，锋正中妻兄心，即死。
所由擒以告。
智兴讯问，但称过误，本无恶意。
智兴不之信，命斩之。
刀辄自刑者手中跃出，径没于地。三换皆然。智兴异之，乃不杀。
唐宣宗
唐大中初，京师尝淫雨涉月，将害粢盛。分命祷告，百无一应。
宣宗一日在内殿，顾左右曰： 昔汤以六事自责，以身代牺牲。虽甚旱，卒不为灾。
我今万姓主，远惭汤德。而灾若是，兆人谓我何？ 
乃执炉，降阶践泥，焚香仰视，若自责者。
久之，御服沾湿，感动左右。
旋踵而急雨止，翌日而凝阴开，比秋而大有年。
李彦佐
李彦佐在沧景。唐太和九年，有诏诏浮阳兵北渡黄河。
时冬十二月。至济南，郡使击冰进舟，冰触舟，舟覆诏失。
彦佐惊惧，不寝食六日，鬓发白，至貌侵肤削，从事亦谬其仪形也。
乃令津吏，不得诏尽死。
吏惧，且请一祝祷于河，吏凭公诚明，以死索之。
彦佐乃令具爵酒，及祝传语诘河。其旨，明天子在上，川渎山岳，祝史咸秩。
予境之望，祀未尝匮，而河伯洎鳞介之长，当卫天子诏，何反溺之乎？
或不获，予将斋告于天，天将谪尔。
吏酹冰辞已，忽有声如震，河冰中断，可三十丈。
吏知彦佐精诚已达，乃沉钩索而出。
封角如旧，惟篆印微湿耳。
彦佐所至，令严务简，推诚于物，著声于官。
如河水色浑驶流，大木与纤芥，顷刻千里矣，安有舟覆六日，一酹而坚冰陷，一钩而沉诏获，得非诚之至乎？
胡生
列子终于郑，今墓在效薮。谓贤者之迹，而或禁其樵采焉。
里有胡生者，家贫，少为洗镜镀钉之业。
遇甘果名茶美酝，辄祭于御寇之垄，似求聪慧而思学道。
历稔，忽梦一人，刀划其腹开，以一卷之书，置于心腑。及觉，而吟咏之意，皆绮美之词，所得不由于师友也。
既成卷轴，尚不弃于猥贱之业，真隐者之风。
或有遗赂，必见拒也。或持茗酒而来，则忻然接奉。其文略说数篇，喜圃田韩少府见访云： 忽闻梅福来相访，笑著荷衣出草堂。
儿童不惯见车马，争入芦花深处藏。 
又观郑州崔郎中诸妓绣样云： 日暮堂前花蕊娇，争拈小笔上床描。
绣成安向春园里，引得黄莺下柳条。 
江际小儿垂钓云： 蓬头稚子学垂纶，侧坐苍苔草映身。
路人借问遥招手，恐畏鱼惊不应人。 
刘行者
唐庐陵阛阓中，有一刘行者。以钉铰为业。
性至孝。母亲患眼二十余年，行者恳苦救疗。
一日，忽有衲僧，携净水铜瓶子，觅行者磨洗，出百金为酬，行者不受。
告云： 家有母亲患眼多年，和尚莫能有药疗否？ 
僧云： 待磨洗瓶子了，与医。 
磨洗毕，便出门，而行者随问之，僧云： 但归去，已与医了。 
言讫，失僧所在。
行者奔还家，见母亲忽自床坠地，双目豁开。
阖家惊喜，方知向者僧是罗汉。遂画其形影供养。至今存焉。
王法朗
唐夔州道士王法朗，舌大而长，呼文字不甚典切，常以为恨。
因发愿读道德经。梦老君与剪其舌。觉而言词轻利，精诵五千言，颇有征验。
郗法遵
唐道士郗法遵居庐山简寂观，道行精确。独力检校，已历数年，全无徒弟。
忽梦玄中法师谓之曰： 汝无人力，甚见勤劳。
今有二童子，所恨年小耳。 
既觉，话于众。
出山过民王家，有孩子，年才一晬。见法遵，抱其足不肯舍。
遵去，昼夜啼号不息。
遵复至则欣然。
后数年，父母即舍为童子。
又一小儿姓刘，眼有五色光，父母疑其怪异，因灸眼屋，其光遂绝。
已四五岁，亦舍在观中，相次入道。
果符玄中梦授之语矣。
王晖
西蜀将王晖尝任集州刺史。集州城中无水泉，民皆汲于野外。
值岐兵急攻州城，且绝其水路，城内焦渴。
旬日之间，颇有死者。
王公乃中夜有所祈请，哀告神祗。
迟明，且命畚锸，于所指之处掘数丈，乃有泉流。
居人饮之，蒙活甚众。岐兵比知城中无水，意将坐俟其毙。
王公命汲泉水数十罂，于城上扬而示之，其寇乃去。
是日神泉亦竭。
岂王公精诚之所感耶？
勒拜井之事，固不虚耳。
王后致仕，家于雍州，尝言之，故记耳。
李梦旗
伪蜀拔山军卒李梦旗经敌擒归岐阳，老母悲泣，因瞽双目。
梦旗在岐阳，虔祈切至，愿见慈母，三载方还。
梦旗刺股血点母眼，即时如故。
乃知孝道感通，其昭然耳。孟熙
蜀孟熙，贩果实养父母，承颜顺旨，温清定省，出告反面，不惮苦辛。
父常云： 我虽贫，养得一曾参。 
及父亡，绝浆哀号，几至灭性。
布苫于地，寝处其上。三年不食盐酪。远近叹服。
因见鼠掘地，得黄金数千两，自此巨富焉。
