晏婴东方朔边韶袁次阳伊籍张裔张裕薛综诸葛恪费祎王戎妻邓艾安陵人杨修孙子荆蔡洪陆机
晏婴
齐晏婴短小，使楚。
楚为小门于大门侧，乃延晏子。
婴不入，曰：使狗国，狗门入。
今臣使楚，不当从狗门入。
王曰：齐无人耶？
对曰：齐使贤者使贤王，不肖者使不肖王。
婴不肖，故使王耳。
王谓左右曰：晏婴辞辩，吾欲伤之。
坐定，缚一人来。
王问：何谓者。
左右曰：齐人坐盗。王视婴曰：齐人善盗乎？
对曰：婴闻桔生于江南，至江北为枳。
枝叶相似，其实味且不同。水土异也。
今此人生于齐，不解为盗。
入楚则为盗，其实不同，水土使之然也。
王笑曰：寡人反取病焉。
东方朔
汉武帝尝问东方朔曰：先生视朕何如主？
朔对曰：自唐虞之后，成康之际，未足以喻。
臣伏观陛下功德，陈五帝之上，在三王之右。
非徒若此而已。
诚得天下贤士，公卿在位，咸得其人矣。
警若以周邵为丞相，孔丘为御史大夫，太公为将军，毕公高拾遗于后，卞严子为卫尉，皋陶为大理，后稷为司农，伊尹为少府，子贡使外国，彦闵为博士，子夏为太常，益为右扶风，季路为执金吾，契为鸿胪，龙逢为宗正，伯夷为京兆，管仲为冯翊，鲁般为将作，仲山甫为光禄，申伯为太仆，延陵季子为水衡，百里奚为典属国，柳下惠为大长秋，史鱼为司直，孔父为詹事，蘧伯玉为太傅，孙叔敖为诸侯相，王庆忌为期门，子产为郡守，夏育为鼎官，羿为旌头，宋万为式道侯上乃大笑，复问：今公孙丞相、儿大夫、董仲舒、夏侯始昌、司马相如、吾仁寿王、主父偃、朱买臣、严助、汲黯、胶仓、终军、严安、徐乐、司马迁之伦，皆辨知闳达，溢于文辞。
先生自视。何与比哉？
对曰：臣观其函齿牙，树颊胲，吐唇吻，擢项颐，结股脚，连脽尻，遗蛇其迹，行步禹旅。臣朔虽不肖，尚兼此数子者。
朔之进退澹词，皆此类也。
上尝使诸数家射覆，置守宫于盆下。
射之，皆不能中。
朔自讚曰：臣尝受易，请射之。
乃别蓍布卦而对曰：臣以为龙又无角，谓之为蛇又有足。
跂跂脉脉善缘壁，非是守宫即蜥蜴。
帝曰善，赐帛十匹，复使射他物。
连中，辄赐帛。时有幸倡郭舍人滑稽不穷，常侍左右。
曰：朔狂幸中耳，非至数也。
臣愿令朔复射。
朔中之，臣榜百。不能中，臣赐帛。
乃覆树上寄生，令朔射之。
朔曰：是窭薮也。
舍人曰：果知朔不能中也。
朔曰：生肉为脍，干肉为脯。
著树为寄生，盆下为窭薮。
上令倡监榜舍人，舍人不胜痛，呼謈。
朔笑之曰：咄，口无毛，声嗷嗷，尻益高。
舍人恚曰：朔擅抵欺天子从官，当弃市。
上问朔：何故诋之？
对曰：臣非敢诋之，乃与为隐耳。
上曰：隐云何？
朔曰：夫口无毛者，狗窦也。
声嗷嗷者，乌哺彀也。
尻益高者，鹤俯啄也。
舍人不服，因曰：臣愿复问朔隐语，不知亦当榜。
即妄为谐语曰：令壶龃，老柏涂，伊优亚，狋吽牙。
何谓也？
朔曰：令者命也，壶者所以盛也。龃者齿不正也，老者人所敬也。柏者之廷也，涂者渐洳径也。伊优亚者，辞未穷也。狋吽呀者，两犬争也。
舍人所问，朔应声辄对，变诈鏠出，莫能穷者。
左右大惊。
以上朔为常侍郎，遂得爱幸。
久之，伏日诏赐从官肉。大官丞日晏不来。
朔独拔剑，谓其同官曰：伏日当蚤归，请受赐。
即怀肉去。
大官奏之。朔入，上曰：昨赐肉，不待诏，以剑割肉而去之。
何也？朔免冠谢。
上曰：先生起自责。
朔再拜曰：朔来朔来，受赐不待诏，何无礼也？
拔剑割肉，一何壮也。
割之不多，又何廉也。
归遗细君。又何仁也。
上笑曰：使先生自责，乃反自誉。
复赐酒一石，肉百斤，归遗细君。
边韶
后汉边韶字孝先，教授数百人。
曾昼日假寐，弟子私嘲之曰：边孝先，腹便便，懒读书，但欲眠。
孝先潜闻之，应曰：边为姓，孝为字，腹便便，五经笥。
但欲眠，思经事。
寐与周公通梦，静与孔子同意。
师而可嘲，出何典记。
嘲者大惭。袁次阳
后汉袁次阳妻，扶风马季长女。
初婚装遣甚盛，次阳曰：妇奉箕帚而已，何乃过珍丽乎？
对曰：慈亲垂爱，不敢违命。
君若欲慕鲍宣、梁鸿之高者，妾亦请从少君、孟光之事矣。
次阳又问曰：弟先兄举，世以为笑。今处姊未适，先行可乎？
曰：妾姊高行殊邈，未遭良匹。
不如鄙薄，苟然而已。
次阳默然，不能屈。
帐外听者为惭。
伊籍
蜀先主以伊籍为左将军从事中郎，使吴。
孙权闻其才辨，欲逆折其辞。
籍适入拜，权曰：劳事无道之君。
籍应声对曰：一拜一起，未足为劳。
吴主大惭，无语对。
张裔
蜀张裔为益州太守，为郡人雍闿缚送孙权。
武侯遣邓芝使吴，令言次从权请裔。
裔自至吴，流徙伏匿。
权未之知，故许芝遣。
裔临发，乃引见。
问裔曰：蜀卓氏寡女，亡奔相如。
贵土风俗，何以乃尔。
裔对曰：愚以为卓氏寡女，犹贤于买臣之妻。
张裕
刘璋会涪，时张裕为从事，侍坐。
其人饶须，先主嘲之曰：吾涿县特多毛姓，东西南北，皆诸毛也。
涿令称曰： 诸毛绕涿居乎！
裕即答曰：昔有作上党潞长，迁为涿令者，去官还家。
时人与书，欲署潞则失涿，署涿则失潞，乃署曰潞涿君。
先主大笑。
先主无须，故裕云及之。
薛综
吴薛综见蜀使张奉，嘲尚书令阚泽姓名，泽不能答。薛综下行乃云：蜀者何也？
有犬为独，无犬为蜀。横目句身，虫入其腹。
奉曰：不当复嘲君吴耶？
综应声曰：无口为天，有口为吴。君临万邦，天子之都。
于是众坐喜笑，而奉无以对也。
诸葛恪
诸葛恪对南阳韩文晃，误呼其父字。晃诘之曰：向人子而字父，子为是礼也？
恪大笑，答曰：向天穿针而不见者，非不明，意有所在耳。
孙权使太子嘲恪曰：诸葛元逊食马矢一石。
恪答曰：臣得戏君，子得戏父。
答曰：明太子未敢。
上曰：可。
恪曰：乞令太子食鸡卵三百枚。
上问恪曰：人令君食马矢，君令人食鸡卵，何也？
恪答曰：所出同耳。
吴主大笑。
费祎
孙权尝飨蜀使费祎，逆敕群臣：使至，伏食勿起。祎至，权为辍食，而群下不起。
祎嘲云：凤凰来翔，麒麟吐哺；驴骡无知，伏食如故。
诸葛恪曰：爱植梧桐，以待凤凰。
有何燕鸟，自称来翔。
何不弹射，使还故乡。
咸称善。
王戎妻
晋王戎妻。语戎为卿。
戎谓曰：妇那得卿婿，于礼不顺。
答曰：我亲卿爱卿，是以卿卿；我不卿卿，谁当卿卿。
戎笑遂听。邓艾
邓艾口吃，语称艾艾。晋文王戏之曰：艾艾为是几艾？
对曰：凤兮凤兮，故是一凤。
安陵人
晋钟毓兄弟警悟过人，每嘲谑，未尝困踬。
尝语会，闻有女善调谑，往观之。
于是盛饰共载，行至西门。一女子笑曰：车中央殊高。
毓等初不觉，车后门生云：向已被嘲。
钟愕然。
门生曰：中央高，两头低也，盖言羝也。
兄弟多髯故云。杨修
晋杨修九岁，甚聪慧。
孔君平诣其父，不在。
杨修时为君平设。
有果杨梅，君平以示修：此实君家果。
应声答曰：未闻孔雀是夫子家禽也。
孙子荆
晋孙子荆年少时欲隐，语王武子云：当枕石漱流。
误曰漱石枕流。
王曰：流可枕，石可漱乎？
子荆曰：所以枕流，欲洗其耳；所以漱石，欲砺其齿。
蔡洪
晋蔡洪赴洛，洛中问曰：募府初开，群公辟命。
求英奇于仄陋，采贤俊于岩穴。
君吴楚之士，亡国之余，有何异才，而应斯举？
蔡答曰：夜光之珠，不必出于盟津之河；盈握之璧，不必采于昆仑之山。
大禹生于东夷；文王生于西羌。
圣贤所出，何必常处。
昔武王伐纣，迁顽民于洛邑，诸君得无是其苗裔乎？
陆机
陆机诣王武子，武子有百斛羊酪。
指以示之曰：卿东吴何以敌此。
陆曰：有千里莼羹，未下盐豉耳。
机在坐，潘安至，陆便起。
安仁曰：清风至，乱物起。
陆应声答曰众鸟集。
