李逢吉章孝标刘轲崔群李翱女贺拔惎李宗闵庾承宣张祐卢求杜牧刘蕡薛保逊贾岛毕諴裴德融裴思谦李肱苏景胤张元夫
李逢吉
元和十一年，岁在丙申，李逢吉下三十三人皆取寒素。
时有语曰：元和天子丙申年，三十三人同得仙。袍似烂银文似锦，相将白日上青天。
李德裕颇为寒进开路。
及谪官南去，或有诗曰：八百孤寒齐下泪，一时回首望崖州。
章孝标
章孝标元和十三年下第。
时辈多为诗以刺主司，独章为归燕诗，留献侍郎庾承宣。
承宣得时，展转吟讽，诚恨遗才，仍候秋期，必当荐引。
庾果重典礼曹，孝标来年擢第。
群议以为二十八字而致大科，则名路可遵，递相砻砺也。
诗曰：旧累危巢泥已落，今年故向社前归。
连云大厦元栖处，更望谁家门户飞。
刘轲
刘轲慕孟轲为文，故以名焉。
少为僧，止于豫章高安之果园。
后复求黄老之术，隐于庐山。
既而进士登第。文章与韩柳齐名。
崔群
崔群元和自中书舍人知贡举。
夫人李氏因暇，尝劝树庄田，以为子孙之业。
笑曰：予有三十所美庄良田，遍在天下，夫人何忧？
夫人曰：不闻君有此业。
群曰：吾前岁放春榜三十人，岂非良田邪？
夫人曰：若然者，君非陆贽相门生乎？曰：然。
夫人曰：往年君掌文柄，使人约其子简礼，不令就试。
如君以为良田，即陆氏一庄荒矣。
群惭而退，累日不食。
李翱女
李翱江淮典郡。
有进士卢储投卷，翱礼待之，置文卷几案间，因出视事。
迨公退，李闻之，深异其语。
乃令宾佐至邮舍，具白于卢，选以为婿，卢谦让久之，终不却其意。
越月随计，来年果状头及第。才过关试，径赴嘉礼。
催妆诗曰：昔年将去玉京游，第一仙人许状头。
今日幸为秦晋会，早教鸾凤下妆楼。
后卢止官舍，迎内子，有庭花开，乃题曰：芍药斩新栽，当庭数朵开。东风与拘束，留待细君来。
人生前定，固非偶然耳。
贺拔惎
王起长庆中再主文柄，志欲以白敏中为状元，病其人与贺拔惎还往。
惎有文而落拓。
因密令亲知申意，俾敏中与惎绝。
前人复约，敏中忻然，皆如所教。
既而惎造门，左右绐以敏中他适，惎迟留不言而去。
俄顷敏中跃出，连呼左右召惎，于是悉以实告。
乃曰：一第何门不致？
奈轻负至交。
相与尽醉，负阳而寝。
前人睹之，大怒而去。告于起，且云：不可必矣。
起曰：我比祗得白敏中，今当更取贺拔惎矣。
李宗闵
李宗闵知贡举，门生多清秀俊茂，唐伸、薛庠、袁都辈，时谓之玉荀班。
时门生李石先于内庭恩赐矣。
承宣拜命之初，石以所服紫袍金鱼拜献座主。
张祐
张祐元和长庆中深为令狐楚所知。
楚镇天平日，自草荐表令以新旧格诗三百篇随表进献。
辞略曰：凡制五言，合苞六义。
近多放诞，靡有宗师。
前件人久在江湖，早攻篇什。研几甚苦，探索颇深。
流辈所推，风格罕及。
谨令录新旧格诗三百首，自光顺门进献，望请宣付中书。
祐至京师，方属元稹在内庭。
上因召问祐之词藻高下。
稹对曰：张祐雕虫小巧，壮夫耻不为者。
或奖激之，恐变陛下风教。
上颔之，由是失意而归。
祐以诗自悼曰：贺知章口徒劳说，孟浩然身不更疑。
卢求
杨嗣复第二榜卢求者，李翱之子婿。
先是翱典合淝郡，有一道人诣翱言事甚异。
翱后任楚州，其人复至。
其年嗣复知举，求落地。嗣复，翱之妹婿。
由是颇以为嫌。
因访于道人，言曰：细事，亦可为奏章一通。
几砚纸笔，复置醇酎数斗于侧，其人以巨杯引满而饮，寝少顷而觉，觉而复饮酒尽，即整衣冠北望而拜，遽对案手疏二缄。
迟明授翱曰：今秋有主司，且开小卷；明年见榜，开大卷。
翱如所教。
寻报至，嗣复依前主文，即开小卷。词云：裴头黄尾，三求六李。
翱奇之，遂寄嗣复。
已有所贮，彼疑漏泄。
及放榜，开大卷，乃一榜焕然，不差一字。
其年，裴求为状元，黄驾居榜未，次则卢求耳。
余皆契合。
后翱领襄阳，其人又至，翱愈敬异之。
谓翱曰：鄙人再来，盖仰公之政也。
因命出诸子，熟视，皆曰不继翱之所得。遂遣诸女出拜之。
乃曰：尚书他日外孙三人，皆位至宰辅。
后求子携、郑亚子畋、杜审权子让能，皆为将相。
杜牧
崔郾侍郎既拜命，于东郡试举人。
三署公卿，皆祖于长乐传舍。
冠盖之盛，罕有加也。时吴武陵任太学博士，策蹇而至。
郾闻其来，微讶之。
及离席与言，武陵曰：侍郎以峻德伟望，为明天子选才俊，武陵敢不薄施尘露。向者偶见大学生数十辈，扬眉抵掌读一卷文书。
就而观之，乃进士杜牧《阿房宫赋》。若其人，真王佐才也。
侍郎官重，恐未暇披览。
于是缙笏，朗宣一遍。
郾大奇之。
武陵请曰：侍郎与状头。
郾曰：已有人。
武陵曰：不然，则第三人。
既即席，白诸公曰：适吴太学以第五人见惠。
或曰：为谁。曰：杜牧。
众中有以牧不拘细行问之者，郾曰：已许吴君，牧虽屠狗，不能易也。
崔郾东都放榜，西都过堂。
杜紫微诗曰：东都放榜未花开，三十三人走马回。秦地少年多酿酒，即将春色入关来。
刘蕡
大和二年，裴休等二十三人登制科。
时刘蕡对策万余字，深究治乱之本。
又多引春秋大义，虽公孙弘、董仲舒不能肩也。自休已下，靡不敛袵。
然以指斥贵倖，不顾忌讳，有司知而不取。
时登科人李邵诣阙进疏，请以己之所得，易蕡之所失。
疏奏留中。蕡期月之间，屈声播于天下，刘蕡、杨嗣复之门生也。既直言忤，中官尤所嫉怒。
中尉仇士良谓嗣复曰：奈何以国家科第，放此风汉耶？
太和中，贡士不下十余人，公卿之门，卷轴填委，为阍媪脂烛之费。
因之平易者曰：若薛保逊卷，即所得倍于常也。
贾岛
贾岛不善呈试，每试，自叠一幅。巡铺告人曰： 原夫之辈，乞一联，乞一联。 
毕諴
毕諴及第年，与一二人同行，听响卜。
夜艾人稀，久无所闻。俄遇人投骨于地，群犬争趋。
又一人曰：后来者必衔得。
裴德融
裴德融讳皋，值高锴知举，入试。
主司曰：伊讳皋，某棋下就试，与及第，困一生事。
后除屯田员外郎。
时卢简求为右丞。
从容多时，前人启云：某与新除屯田裴员外，同祗候右丞，裴员外在门外多时。
卢遽使驱使官传语曰：员外是何人下及第？偶有事，不得奉见。
裴仓遑失错，骑前人马出门去。裴思谦
高锴第一榜，裴思谦以仇士良关节取状头。
锴庭谴之，思谦回顾厉声曰：明年打春取状头。
第二年，锴知举，诫门下不得受书题。
思谦自怀士良一缄入贡院。既而易以紫衣，趋至阶下，白锴曰：军容有状，荐裴思谦秀才。
锴不得已，遂接之。
书中与思谦求巍峨。
锴曰：状元已有人。此外可副军容诣。
思谦曰：卑吏面奉军容处分，裴秀才非状元，请侍郎不放。
锴俯首良久曰：然则略要见裴学士。
思谦曰：卑吏便是。
思谦人物堂堂，锴见之改容。
