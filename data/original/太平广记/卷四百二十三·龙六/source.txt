卢君畅元义方平昌井虎头骨法喜寺龙庙豢龙者孔威华阴湫崔道枢
金龙子黄驯临汉豕烧龙柳翁
卢君畅
故东都留守判官祠部郎中范阳卢君畅为白衣时，侨居汉上。
尝一日，独驱郊野，见二白犬腰甚长，而其臆丰，飘然若坠，俱驰走田间。
卢惧甚，鞭马而归。未及行数里，衣尽沾湿。
方悟二犬乃龙也。
元义方
元义方使新罗，发鸡林州。遇海岛，中有泉，舟人皆汲水饮之。
忽有小蛇自泉中出。
海师遽曰： 龙怒。 
遂发。
未数里，风云雷电皆至，三日三夜不绝。
及雨霁，见远岸城邑，乃莱州。
平昌井
平昌城旧与荆水通，有神龙出入焉，故名龙城。
外国有寺曰咀呵罗，寺有神龙住米仓中。
奴取米，龙辄却。
奴若常取米，龙即不与。
仓中米若尽，奴向龙拜，仓即盈溢。
虎头骨
南中旱，即以长绳系虎头骨，投有龙处。
入水，即数人牵制不定。
俄顷，云起潭中，雨亦随降。
法喜寺
政阳郡东南有法喜寺。
去郡远百里，而正居渭水西。
唐元和末，寺僧有频梦一白龙者自渭水来，止于佛殿西楹，蟠绕且久，乃直东而去。
明日则雨。
如是者数矣。
其僧异之，因语与人。
人曰： 福地盖神祗所居，固龙之宅也。
而佛寺亦为龙所依焉。故释氏有天龙八部，其义在矣。
况郊野外寺，殿宇清敞，为龙之止，不亦宜乎？
愿以土龙置于寺楹间，且用识其梦也。 
僧召工，合土为偶龙，具告其状，而于殿西楹置焉。
功毕，甚得云间势，蜿蜒鳞鬣，曲尽其妙，虽丹青之巧，不能加也。
至长庆初，其寺居人有偃于外门者，见一物从西轩直出，飘飘然若升云状，飞驰出寺，望谓水而去。
夜将分，始归西轩下，细而观之，果白龙也。
明日因告寺僧。
僧奇之。
又数日，寺僧尽赴村民会斋去。至午方归。
因入殿视，像龙已失矣。
寺僧且叹且异，相顾语曰： 是龙也，虽假以土，尚能变化无方，去莫如其适，来莫穷其自。果灵物乎？ 
及晚，有阴云起于渭水，俄而将逼殿宇。
忽有一物自云中跃而出，指西轩以入。
寺僧惧惊，且视之，乃见像龙已在西楹上。
迫而观之，其龙鬐鬣鳞角，若尽沾湿。
自是因以铁锁系之。
其后里中有旱涝，祈祷之，应若影响。龙庙
汾水贯太原而南注。
水有二桥。
其南桥下尝有龙见，由是架龙庙于桥下。
故相国令狐楚居守北都时，有一龙自庙中出，倾都士女皆纵观。近食顷，方拿奋而去。
旋有震雷暴雨焉。
又明年秋，汾水延溢，有一白蛇自庙中出，既出而庙屋摧圮，其桥亦坏。
时唐太和初也。
豢龙者
牛僧孺镇襄州日，以久旱，祈祷无应，有处士自云豢龙者，公请致雨。
处士曰： 江汉间无龙，独一湫泊中有之，黑龙也。
强驱逐之，虑为灾，难制。 
公固命之。
果有大雨，汉水漫涨，漂溺万户。
处士惧罪，亦亡去。
孔威
唐咸通末，舒州刺史孔威进龙骨一具，因有表录其事状云： 州之桐城具善政乡百姓胡举，有青龙斗死于庭中。
时四月，尚有茧箔在庭。
忽云雷暴起，闻云中击触声，血如酾雨，洒茧箔上，血不氵于箔，渐旋结聚，可拾置掌上。
须臾，令人冷痛入骨。
初龙拖尾及地，绕一泔桶，即腾身入云。
及雨，悉是泔也。
龙既死，剖之，喉中有大疮。
凡长十余尺。
身尾相半。
尾本褊薄。
鳞鬣皆鱼。
唯有须长二丈。
其足有赤膜翳之。
双角各长二丈。
其腹相自龃龉。
时遣大云仓使督而送州。
以肉重不能全举，乃剸之为数十段，载之赴官。
华阴湫
唐咸通九年春，华阴县南十里余，一夕风雷暴作，有龙移湫，自远而至。
先其崖岸高，无贮水之处，此夕徙开数十丈。
小山东西直南北，峰峦草树，一无所伤。
碧波回塘，湛若疏凿。
京洛行旅，无不枉道就观。
有好事者，自辇毂蒲津，相率而至。
车马不绝音，逮于累日。
京城南灵应台有三娘湫，与炭谷相近，水波澄明，莫测深浅。
每秋风摇落，常有草木之叶，飘于其上。
虽片叶纤芥，必而禽衔而去。
祷祈者多致花钿锦绮之类，启视投之，歘然而没。
乾符初。有朝士数人，同游于终南山，遂及湫所，因话灵应之事。
其间不信者，试以木石投之，寻有巨鱼跃出波心，鳞甲如雪。
俄而风雨晦暝，车马几为暴水所漂。
尔后人愈敬伏，莫有犯者。
崔道枢
唐中书舍人书颜，子婿崔道枢举进士者屡屡。
一年春下第，归宁汉上所居。
因井渫，得鲤鱼一头长五尺，鳞鬣金色，其目光射人。
众视异于常鱼。令仆者投于江中。
道枢与表兄韦氏，密备鼎俎，烹而食之。
经信宿，韦得疾暴卒。
有碧衣使人引至府舍，廨宇颇甚严肃。
既入门，见厅事有女子戴金翠冠，着紫绣衣，据案而坐。
左右侍者皆黄衫巾栉，如宫内之饰。
有一吏人从后执簿领出。及轩陛间，付双环青衣，置于绣衣案上。
吏引韦生东庑曹署，理杀鱼之状。
韦引过。道枢云： 非某之罪。 
吏曰： 此雨龙也，若潜伏于江海湫湄，虽为人所食，即从而可辨矣。
但昨者得之于井中，崔氏与君又非愚昧，杀而食之，但难获免。然君且还，试与崔君广为佛道功德，庶几稍减其过。
自兹浃旬，当复相召。 
韦忽然而寤，且以所说，话于亲属，命道枢具述其事。
道枢虽怀忧迫，亦未深信。
才及旬余，韦生果殁。
韦乃道枢之姑子也。
数日后，寄魂于母云： 已因杀鱼获罪，所至之地，即水府，非久当受重谴。
可急修黄箓道斋，尚冀得宽刑辞。
表弟之过亦成矣，今夕当自知其事。 
韦母泣告道枢。
及暝，昏然而寝，复见碧衣人引至公署，俱是韦氏之所述。
俄有吏执黑纸丹文书字，立道枢于屏侧，疾趋而入。
俄见绣衣举笔而书讫，吏接之而出，令道枢览之。
其初云： 崔道枢官至三品，寿至八十。 后有判云： 所害雨龙，事关天府。原之不可，案罪急追。所有官爵，并皆削除。年亦减一半。 
时道枢冬季，其母方修崇福力，才及春首，抱疾数日而终。
时崔妻拿咸在京师，韦颜备述其事。
旧传夔及牛渚矶是水府，未详道枢所至何许。
金龙子
唐昭宗文德二年正朔御武德殿，有紫气出于昭德殿东隅，郁郁如烟。
令大内留后司寻其所出，得金龙子一枚，长五寸许。
群臣称贺。
帝曰： 朕不以金龙为祥瑞，以偃息干戈为祥瑞。
卿等各宜尽忠，以体朕怀。 
门下奏，请改文德二年为龙纪元年。
黄驯
荆州当阳县倚山为廨宇。
内有井极深。
井中有龙窠。
旁入不知几许。
欲晴霁及将雨，往往有云气自井而出。
唐光化中，有道士称自商山来，入井中，取龙窠及草药而去。
其后有令黄驯者，到任之后，常系马于井旁，滓秽流渍，尽入于井中。
或有讥之者，饰词以对。
岁余，驯及马皆瞽。
临汉豕
邛州临汉县内有湫，往往人见牝豕出入，号曰 母猪龙湫 。
唐天复四年，蜀城大旱，使俾守宰躬往灵迹求雨。
于时邑长具牢醴，命邑寮偕往祭之。
三奠迨终，乃张筵于湫上，以神胙客。
坐于烈日，铺席。以湫为上，每酒巡至湫，则捧觞以献。
俟雨沾足，方撤此筵。
歌吹方酣，忽见湫上黑气如云，氛氲直上，狂电烨然，玄云陡暗，雨雹立至。
令长与寮吏，鼓舞去盖，蒙湿而归。
翌日，此一境雨足，他邑依然赤地焉。
夫人之至诚，则龙畜亦能感动。
享德济旱，勿谓不智。
烧龙
太江之南，芦荻之间，往往烧起龙。
唐天复中，澧州叶源村民邓氏子烧畬，柴草积于天井，火势既盛，龙突出，腾在半空，萦带为火所燎，风力益壮，狂焰弥炽，摆之不落，竟以仆地而毙。长亘数百步。
村民徙居而避之。
朱梁末，辰州民向氏因烧起一龙，四面风雷急雨，不能扑灭。寻为煨烬，而角不化，莹白如玉。
向氏宝而藏之，湖南行军高郁酬其价而强取。
于时术士曰： 高司马其祸乎？安用不祥之物以速之？ 
俄而被诛。
柳翁
天祐中，饶州有柳翁常乘小舟钓鄱阳江中，不知其居处妻子，亦不见其饮食。
凡水族之类，与山川之深远者，无不周知之。
鄱阳人渔钓者，咸谘访而后行。
吕师造为刺史，修城掘濠，至城北则雨，止后则晴。
或问柳翁。
翁曰： 此下龙穴也。
震动其上，则龙不安而出穴。龙出则雨矣。
掘之不已。必得其穴，则霖雨方将为患矣。 
既深数丈，果得方木长数十尺，交构叠之，累积数十重，其下雾气冲人，不可入而止。
其木皆腥涎萦之，刻削平正，非人力所及。
自是果霖雨为患。
吕氏诸子将网鱼于鄱阳江，召问柳翁。
翁指南岸一处， 今日唯此处有鱼，然有一小龙在焉。 
诸子不信，网之，果大获。
舟中以巨盆贮之。
中有一鳝鱼长一二尺，双目精明，有二长须，绕盆而行。群鱼皆翼从之，将至北岸。
遂失所在。
柳翁竟不知所终。
