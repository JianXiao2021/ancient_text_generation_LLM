旃涂国
周时，旃涂国献凤雏，载以瑶华之车，以五色玉为饰，驾以赤象。
至京师，育于灵禽之苑，饮以琼浆，饴以云实。二物皆出《上元经方》。
凤初至之时，毛色未彪发。及成王封泰山，禅社首之后，文彩炳耀，中国飞走之类，不复喧鸣，咸服神禽之远至。
及成王崩，冲天而去。
凤凰台
凤骨黑，雄雌旦夕鸣各异。
皇帝使伶伦制十二龠写之，其雄声，其雌音。乐有《凤凰台》。
此凤脚下物如白石者，凤有时来仪，候其所止处，掘深三尺，有圆石如卵，正白，服之安心神。
元庭坚
唐翰林学士陈王友元庭坚者，昔罢遂州参军，于州界居山读书。
忽有人身而鸟首，来造庭坚，衣冠甚伟，众鸟随之数千，而言曰： 吾众鸟之王也，闻君子好音律，故来见君。 因留数夕，教庭坚音律清浊，文字音义，兼教之以百鸟语。如是来往岁余。庭坚由是晓音律，善文字，当时莫及。
阴阳术数，无不通达。
在翰林，撰《韵英》十卷，未施行，而西京陷胡庭，坚亦卒焉。
睢阳凤
贞元十四年秋，有异鸟，其色青，状类鸠鹊，翔于睢阳之郊，止丛木中。
有群鸟千类，俱率其类，列于左右前后，而又朝夕各衔蜚虫稻粱以献焉。
是鸟每飞，则群鸟咸噪而导其前，咸翼其旁，咸拥其后，若传唤警卫之状。
止则环而向焉，虽人臣侍天子之礼，无以加矣。
睢阳人咸适野纵观，以为羽族之灵者。然其状不类鸾凤，由是益奇之。
时李翱客于睢阳，翱曰： 此真凤鸟也。 
于是作《知凤》一章，备书其事。
鸾
尧在位七年，有鸾鹘岁岁来集，麒麟游于泽薮，鸱枭逃于绝漠。
有折支之国，献重明之鸟，一名重睛。
言双睛在目，状如鸡，鸣似凤，时解落毛羽，以肉翮而飞。
能搏逐猛虎，使妖灾不能为害，饴以琼膏。
或一岁数来，或数岁不至。
国人莫不扫洒门户，以留重明之集。
国人或刻木，或铸金，为此鸟之状，置于户牖之间，则魑魅丑类，自然退伏。
今人每岁元日，刻画为鸡于户牖之上，此遗像也。
鹤徐奭
晋怀帝永嘉中，徐奭出行田，见一女子，姿色鲜白，就奭言调。
女因吟曰： 畴昔聆好音，日月心延伫。如何遇良人，中怀邈无绪。 
奭情既谐，欣然延至一屋。
女施设饮食而多鱼，遂经日不返。
兄弟追觅，至湖边，见与女相对坐。
兄以藤杖击女，即化成白鹤，翻然高飞。
奭恍惚年余乃差。
乌程采捕者
隋炀帝大业三年，初造羽仪，毛氅多出江南，为之略尽。
时湖州乌程县人身被科毛，入山捕采，见一大树高百尺，其上有鹤巢养子。
人欲取之，其下无柯，高不可上，因操斧伐树。
鹤知人必取，恐其杀子，遂以口拔其毛放下，人收得之，皆合时用，乃不伐树。
户部令史妻
唐开元中，户部令史妻有色，得魅疾，而不能知之。
家有骏马，恒倍刍秣，而瘦劣愈甚。
以问邻舍胡人，胡亦术士，笑云： 马行百里犹倦，今反行千里余，宁不瘦耶？ 
令史言： 初不出入，家又无人，曷由至是？ 
胡云： 君每入直，君妻夜出，君自不知。
若不信，至入直时，试还察之，当知耳。 
令史依其言，夜还，隐他所。
一更，妻起靓妆，令婢鞍马，临阶御之。婢骑扫帚随后，冉冉乘空，不复见。
令史大骇，明往见胡，瞿然曰： 魅信之矣，为之奈何？ 
胡令更一夕伺之。
其夜，令史归堂前幕中，妻顷复还，问婢何以有生人气，令婢以扫帚烛火，遍然堂庑，令史狼狈入堂大瓮中。
须臾，乘马复往，适已烧扫帚，无复可骑，妻云： 随有即骑，何必扫帚。 
婢仓卒，遂骑大瓮随行。
令史在瓮中，惧不敢动。
须臾，至一处，是山顶林间，供帐帘幕，筵席甚盛。
群饮者七八辈，各有匹偶，座上宴饮，合昵备至，数更后方散。
妇人上马，令婢骑向瓮，婢惊云： 瓮中有人。 
妇人乘醉，令推著山下，婢亦醉，推令史出，令史不敢言，乃骑瓮而去。
令史及明，都不见人，但有余烟烬而已，乃寻径路，崎岖可数十里方至山口。
问其所，云是阆州，去京师千余里。
行乞辛勤，月余，仅得至舍。
妻见惊问之久何所来，令史以他答。
复往问胡，求其料理，胡云： 魅已成，伺其复去，可遽缚取，火以焚之。 
闻空中乞命，顷之，有苍鹤堕火中，焚死，妻疾遂愈。
裴沆
同州司马裴沆尝说，再从伯自洛中，将往郑州，在路数日，晓程偶下马，觉道左有人呻吟声，因披蒿莱寻之。荆丛下见一病鹤，垂翼俛咮，翅下疮坏无毛。
且异其声，忽有老人白衣曳杖，数十步而至，谓曰： 郎君少年，岂解哀此鹤邪？
若得人血一涂，则能飞矣。 
裴颇知道，性甚高逸，遽曰： 某请刺此臂血，不难。 
老人笑曰： 君此志甚劲，然须三世是人，其血方中。
郎君前生非人，唯洛中胡卢生，三世人矣。
郎君此行，非有急切，岂能至洛中，干胡卢生乎？ 
裴欣然而返，未信宿，至洛，乃访胡卢生，具陈其事，且拜祈之。
胡卢生初无难易，开袱，取一石合，大若两指，授针刺臂，滴血下满合，授裴曰： 无多言也。 
及至鹤处，老人已至，喜曰： 固是信士。 
乃令尽涂其鹤，复邀裴云： 我所居去此不远，可少留也。 
裴觉非常人，以丈人呼之，因随行。
才数里，至一庄，竹落草舍，庭芜狼藉。
裴渴甚，求浆，老人指一土龛： 此中有少浆，可就取。 
裴视龛中，有一杏核，一扇如笠，满中有浆，浆色正白，乃力举饮之，不复饥渴，浆味如杏酪。
裴知隐者，拜请为奴仆，老人曰： 君有世间微禄，纵住亦不终其志。贤叔真有所得，吾久与之游，君自不知。
今有一信，凭君必达。 
因裹一袱物，大如合，戒无窃开。
复引裴视鹤，鹤损处毛已生矣。
又谓裴曰： 君向饮杏浆，当哭九族亲情，且以酒色诫也。 
裴复还洛中，路阅其所持，将发之，袱四角各有赤蛇出头，裴乃止。其叔得信，即开之，有物如乾大麦饭升余。
其叔后因游王屋，不知其终。
裴寿至九十七。
又李相公游嵩山，见病鹤，亦曰须人血。李公解衣即刺血。
鹤曰： 世间人至少，公不是。 
乃令拔眼睫，持往东都，但映眼照之，即知矣。
李公中路自视，乃马头也。
至东洛，所遇非少，悉非全人，皆犬彘驴马，一老翁是人。
李公言病鹤之意，老翁笑，下驴袒臂刺血。李公得之，以涂鹤。
即愈，鹤谢曰： 公即为明时宰相，复当上升。相见非遥，慎无懈惰。 
李公谢，鹤遂冲天而去。
鹄鹄生百年而红，五百年而黄，又五百年而苍，又五百年为白，寿三千岁矣。苏琼
晋安帝元兴中，一人年出二十，未婚对，然目不干色，曾无秽行。
尝行田，见一女甚丽，谓少年曰： 闻君自以柳季之俦，亦复有桑中之欢耶？ 
女便歌，少年微有动色，后复重见之，少年问姓，云： 姓苏名琼，家在涂中。 
遂要还尽欢，从弟便突入，以杖打女，即化成雌白鹄。
鹦鹉
鹦鹉能飞，众鸟趾，前三后一，唯鹦鹉四趾齐分。
凡鸟下睑向上，独此鸟两睑俱动，似人目。
张华
张华有白鹦鹉，华行还，鸟辄说僮仆善恶。
后寂无言，华问其故，鸟云： 见藏瓮中，何由得知？ 
公时在外，令唤鹦鹉，鹦鹉曰： 昨夜梦恶，不宜出户。 
强之至庭，为鸱所攫，教其啄鸱喙，仅而获免。
鹦鹉救火
有鹦鹉飞集他山，山中禽兽辄相贵重。
鹦鹉自念，虽乐不可久也，便去。
后数日，山中大火，鹦鹉遥见，便入水濡羽，飞而洒之。
天神言： 汝虽有志，意何足云也？ 
对曰： 虽知不能，然尝侨居是山，邻兽行善，皆为兄弟，不忍见耳。 
天神嘉感，即为灭火。
雪衣女
天宝中，岭南献白鹦鹉，养之宫中。
岁久，颇甚聪慧，洞晓言词。
上及贵妃，皆呼为雪衣女。
性既驯扰，常纵其饮啄飞鸣，然不离屏帏间。
上命以近代词臣篇咏授之，数遍便可讽诵。
上每与嫔妃及诸王博戏，上稍不胜，左右呼雪衣女，必飞局中，鼓翼以乱之。
或啄嫔御及诸王手，使不能争道。
一旦，飞于贵妃镜台上，语曰： 雪衣女昨夜梦为鸷所搏，将尽于此乎？ 
上令贵妃授以《多心经》，自后授记精熟，昼夜不息，若惧祸难，有祈禳者。
上与贵妃出游别殿，贵妃置鹦鹉于步辇上，与之同去。
既至，命从官校猎于前，鹦鹉方嬉戏殿槛上。
瞥有鹰至，搏之而毙，上与贵妃，叹息久之，遂命瘗于苑中，立鹦鹉冢。
开元中，宫中有五色鹦鹉，能言而惠。
上令左右试牵御衣，辄瞋目叱之。
岐王文学熊延景，因献《鹦鹉篇》，上以示群臣焉。
刘潜女
陇右百姓刘潜家大富，唯有一女，初笄，美姿质。
继有求聘者，其父未许。
家养一鹦鹉，能言无比，此女每日与之言话。
后得佛经一卷，鹦鹉念之，或有差误，女必证之。
每念此经，女必焚香。
忽一日，鹦鹉谓女曰： 开我笼，尔自居之，我当飞去。 
女怪而问之： 何此言邪？ 
鹦鹉曰： 尔本与我身同，偶托化刘潜之家，今须却复本族，无怪我言。
人不识尔，我固识尔。 
其女惊，白其父母，父母遂开笼，放鹦鹉飞去，晓夕监守其女。
后三日，女无故而死，父母惊哭不已。方欲葬之，其尸忽为一白鹦鹉飞去，不知所之。
鹰
楚文王
楚文王好猎，有人献一鹰。
王见其殊常，故为猎于云梦。
毛群羽族，争噬共搏，此鹰瞪目，过瞻云际。
俄有一物鲜白，不辨其形。
鹰便竦羽而升，矗若飞电。
须臾，羽堕如雪，血下如雨，有大乌堕地。
度其羽翅，广数十里，时有博物君子曰： 此大鹏雏也。 
刘聿
唐永徽中，莱州人刘聿性好鹰，遂于之罘山悬崖，自缒以取鹰雏。
欲至巢而绳绝，落于树歧间，上下皆壁立，进退无据。
大鹰见人，衔肉不敢至巢所，遥放肉下，聿接取肉喂鹰雏，以外即自食之。
经五六十日，雏能飞，乃裂裳而系鹰足，一臂上系三联，透身而下，鹰飞，掣其两臂，比至涧底，一无所伤，仍系鹰而归。
邺郡人
薛嵩镇魏时，邺郡人有好育鹰隼者。
一日，有人持鹰来告于邺人，人遂市之。
其鹰甚神俊，邺人家所育鹰隼极多，皆莫能比，常臂以玩，不去手。
后有东夷人见者，请以缯百余段为直，曰： 吾方念此，不知其所用。 
其人曰： 此海鹞也，善辟蛟螭患，君宜于邺城南放之，可以见其用矣。 
先是邺城南陂蛟常为人患，郡民苦之有年矣。
邺人遂持往，海鹞忽投陂水中，顷之乃出，得一小蛟，既出，食之且尽，自是邺民免其患。
有告于嵩，乃命邺人讯其事，邺人遂以海鹞献焉。
