崔季舒安阳黄氏齐后主王惠照独孤陀杨素滕景贞元邃刘志言素娥
张易之李承嘉泰州人梁载言范季辅洛阳妇人裴休贞牛成张翰南郑县尉李泮元自虚
崔季舒
北齐崔季舒，位至侍中特进。
忽尔其家池中莲，皆化为人面，著鲜卑帽。
又其妻曾昼寝，见一神人，身长丈余，黑体黑毛，前来逼己。
巫曰：此是五道将军，入宅者不祥也。
又庭中忽流血，有一白物，大如斛，自天而下，当其子首，未至尺余，乃灭。
季舒又见其家内厅中，有一大手，长丈余，从地而出，满室光耀。
问左右，皆云不见，寻以非罪见诛。
安阳黄氏
北齐武成时，安阳县有黄家者，住古城南。
其先累世巨富，有巫师占君家财物欲出，好自防守。若去，家即大贫。
其家每夜使人分守。
夜有一队人，尽着黄衣，乘马，从北门出。一队白衣人，乘马，从西门出。一队青衣人，乘马，从东园门出。
悉借问赵虞家此去近远。
当时并忘，去后醒觉，抚心懊悔，不可复追。
所出黄白青者，皆金银钱货。
良之，复见一人，跛脚负薪而来，亦问赵虞，家人念极，命奴击之。
就视，乃家折脚铛也。
自此之后，渐贫，死亡都尽。
齐后主
北齐后主武平五年，如晋阳，在路，兵人于幕下忽唱叫，讯之曰：见无数人，皆骑小马如狐，争挥刀梢，故叫之。
王惠照
武平末，广平都省主事王惠照。
息休为郡学生，刻木作一小儿，盛衣带里，每食必食之，告云：奴啖。
方自食，自此后迷，为魍魉著之，时饷不饲，则病友垂死。
渐不飨菜蔬，要索酒肉。
休兄窃取，以火焚之，休病转困。
其家事急，顾工匠刻木，妙写形状，为置灵床之处。
下语云：烧毁我如此，重刻何益？
岁余，休成狂病卒。
独孤陀
隋独孤陀，字黎邪，文帝时，为延州刺史。
性好左道，其外家高氏，先事猫鬼，已杀其舅郭沙罗，因转入其家，帝微闻之而不信。
其姊为皇后，与杨素妻郑氏俱有疾。召医视之，皆曰：此猫鬼疾。
帝以陀后之异母弟，陀妻乃杨素之异母妹也，由是疑陀所为。阴令其兄穆以情喻之，上又遣左右讽陀。
言无有，上不悦，左迁陀，陀遂出怨言。
上令左仆射高颖、纳言苏威、大理杨远、皇甫孝绪杂按之。
而陀婢徐阿尼供言，本从陀母家来，常事猫鬼。
每以子日夜祀之，言子者鼠也。猫鬼每杀人，被杀者家财遂潜移于畜猫鬼家。
帝乃以事问公卿，奇章公牛弘曰：妖由人兴，杀其人，可以绝矣。
上令犊车载陀夫妻，将死，弟诣阙哀求，于是免死除名，以其妻杨氏为尼。
先王有人诉其母为猫鬼杀者，上以为妖妄，怒而遣之。
及是，乃诏赦诉行猫鬼家焉。
陀亦未几而卒。
杨素
大业五年，尚书令杨素于东都造宅。潜于宫省，遣人就卫尉少卿萧吉，请择良日入新宅。
吉知其不终，乃以书一卷付之。
此书专是述死丧之事，素开而恶之，乃焚于前庭。
素宅内造沉香堂，甚精丽。
初成，闭之三日，然后择日，始开视之，四壁如新血所洒，流于地，腥气触人，素甚恶之，竟遇鸩而死。
九年，素长子礼部尚书杨玄感，庭中无故有血洒地，玄感惧，遂举兵反，伏诛。
滕景贞
滕景贞在广州七层寺，永徽中，罢职归家。
婢炊，釜中忽有声如雷，米上芃芃隆起。
滕就视，声转壮。
甑上生花数十，长似莲花，色赤如金，俄顷萎灭。
旬日，景贞卒。
元邃
永淳初，同州司功元邃，其母白日在堂坐，忽见屏外有小人骑小马入来，人长二三尺，马亦相称，衣甲具装，光彩辉日，于庭内巡墙驰走，良久方灭。
此后每常欲自杀，合家守之，经年稍怠。
母夜卧，以衣置被中自代，便即走出。
侍者觉之，分觅，以投于井，比及出之，殆亦绝矣。
刘志言
长安刘志言任华州下邽县尉，此廨素凶，遂于里内借宅，然宅内不免有怪。
婢晨起理发，梳堕地，婢俯取梳，见床下有布袋，中似有数岁小儿。
婢引手取之，袋内跳出。
婢惊惧走出，举家就视，了无所见。志言秩满而卒。
素娥
素娥者，武三思之妓人也。
三思初得乔氏青衣窈娘，能歌舞。
三思晓知音律，以窈娘歌舞，天下至艺也。
未几，沉于洛水，遂族乔氏之家。
左右有举素娥曰：相州凤阳门宋媪女，善弹五弦，世之殊色。
三思乃以帛三百段往聘焉。
素娥既至，三思大悦，遂盛宴以出素娥。
公卿大夫毕集，唯纳言狄仁杰称疾不来。
三思怒，于座中有言。
宴罢，有告仁杰者。
明日谒谢三思曰：某昨日宿疾暴作，不果应召。
然不覩丽人。
亦分也。他后或有良宴，敢不先期到门。
素娥闻之。谓三思曰：梁公强毅之士。非欵狎之人。何必固抑其性？
再宴不可无，请不召梁公也。
三思曰：傥阻我宴，必族其家。
后数日，复宴，客未来，梁公果先至。
三思特延梁公坐于内寝，徐徐饮酒，待诸宾客。
请先出素娥，略观其艺。
遂停杯，设榻召之。
有倾，苍头出曰：素娥藏匿，不知所在。
三思自入召之，皆不见。
忽于堂奥隙中闻兰麝芬馥，乃附耳而听，即素娥语音也，细如属丝，才能认辨，曰：请公不召梁公，今固召之，不复生也。
三思问其由，曰：某非他怪，乃花月之妖，上帝遣来，亦以多言荡公之心，将兴李氏。
今梁公乃时之正人，某固不敢见。
某尝为仆妾，敢无情？
愿公勉事梁公，勿萌他志。
不然，武氏无遣种矣。
言迄更问。亦不应也。
三思出。见仁杰。称素娥暴疾。未可出。敬事之礼。
仁杰莫知其由。
明日，三思密奏其事，则天叹曰：天之所授，不可废也。
张易之
张易之将败也，母韦氏，号阿藏，在宅坐，家人报云，有车马骑从甚多，至门而下，疑其内官也。
藏出迎之，无所见，又野狐数擎饭瓮墙头而过。
未旬日而祸及。
垂拱之后，诸州多进雌鸡化为雄鸡者，则天之应也。
李承嘉
唐神龙中，户部尚书李承嘉，不识字，不解书，为御史大夫，兼洛州长史。
名判司为狗，骂御史为驴，威振朝廷。
西京造一堂新成，坊人见野狐无数，直入宅。
须臾堂舍四裂，瓦木一聚，判事笔管，手中直裂。
别取笔，复裂如初。
数日，出为藤州员外司马卒。
泰州人
太定年中，泰州赤水店，有郑家庄。
有一儿，年二十余，日晏，于驿路上，见一青衣女子独行，姿容殊丽，问之，云：欲到郑县，待二婢未来，踌躇伺候。此儿屈就庄宿，安置厅中，供给酒食，将衣被同寝。
至晓，门久不开，呼之不应。
于窗中窥之，惟有脑骨头颅在，余并食讫。
家人破户入，于梁上暗处，见一大鸟，冲门飞出，或云是罗刹魅也。
梁载言
唐怀州刺史梁载言，昼坐厅事，忽有物如蝙蝠，从南飞来，直入口中，翕然似吞一物，腹中遂绞痛，数日而卒。
范季辅
鄜城尉范季辅，未娶。
有美人崔氏，宅在永平里，常依之。
开元二十八年二月，崔氏晨起下堂，有物死在阶下。身如狗，项有九头，皆如人面，面状不一，有怒者，喜者，妍者，丑者，老者，少者，蛮者，夷者，皆大如拳，尾甚长，五色。
崔氏恐，以告季辅。
问诸巫，巫言焚之五道，灾则消矣。
乃于四达路积薪焚之，后数日，崔氏母殂，又数日，崔氏死，又数日，季辅亡。
洛阳妇人
玄宗时，洛阳妇人患魔魅，前后术者治之不愈。
妇人子诣叶法善道士，求为法遣。
善云：此是天魔，彼自天上负罪，为帝所谴，暂在人间。
然其谴已满，寻当自去，无烦遣之也。
其人意是相解之词，故求祐助，善云：诚不惜往，乃携人深入阳翟山中。
绝岭有池水，善于池边行禁，久之，水中见一头髻，如三间屋，冉冉而出，至两目，睒如电光。
须臾云雾四合，因失所在。
裴休贞
金吾将军裴休贞，微时，居教业里。
有客过之，休贞饮客，其弟皆预。
日晚客去，休贞独卧厅事。
昏后，休贞醒，绕床有声曰：哥哥去娘子。
如此不绝。
休贞视呼者，状甚可畏，绕之不止。
休贞惧，跳门呼奴，奴以灯来，其弟亦至。
于是怪依灯影中，状若昆仑，齿大而白，长五尺。
休贞弟休元，素多力，击之以拳，应手有声，如击铁石，怪形即灭。
其岁，休贞母殂。
牛成
京城东南五十里，曰孝义坊，坊之西原，常有怪。
开元二十九年，牛肃之弟成，因往孝义，晨至西原，遇村人任杲，与言。
忽见其东五百步，有黑气如轜车，凡十余。
其首者高二三丈，余各丈余，自北徂南，将至原穷。又自南还北，累累相从。
日出后，行转急，或出或没。
日渐高，皆失。
杲曰：此处常然，盖不足怪。
数月前，有飞骑者，番满南归，忽见空中有物，如角驮之像。
飞骑刀刺之，角驮涌出为人，身长丈余，而逐飞骑。
飞骑走，且射之，中。
怪道少留，又来踵，飞骑又射之，乃止。
既明，寻所射处，地皆有血，不见怪。
因遇疾，还家，数日而卒。
张翰
右监门卫录事参军张翰，有亲故妻，天宝初，生子，方收所生男，更有一无首孩子，在傍跳跃。
揽之则不见，手去则复在左右。
按《白泽图》曰。其名曰常。
依图呼名。至三呼。奄然已灭。
南郑县尉
南郑县尉孙旻，为山南采访支使，尝推覆在途，舍于山馆。
忽有美妇人面，出于柱中，顾旻而笑。
旻拜而祈之，良久方灭，惧不敢言也。
后数年，选授桑泉尉，在京疾，友人问疾，旻乃言之而卒。
李泮
咸阳县尉李泮，有甥勇而顽，常对客自言，不惧神鬼，言甚夸诞。
忽所居南墙，有面出焉，赤色，大尺余，跌鼻睔目，锋牙利口，殊可憎恶。
甥大怒，拳殴之，应手而灭。
俄又见于西壁，其色白。
又见东壁，其色青，状皆如前，拳击亦灭。
后黑面见于北墙，貌益恐人，其大则倍。
甥滋怒，击数拳不去，拔刀刺之，乃中。
面乃去墙来掩，甥手推之。
不能去，黑面遂合于甥面，色如漆，甥仆地死。
及殡殓，其色终不改。
元自虚
开元中，元自虚为汀洲刺史。
至郡部，众官皆见，有一人，年垂八十，自称萧老，一家数口，在使君宅中累世，幸不占厅堂。
言讫而没。
自后凡有吉凶，萧老为预报，无不应者。
自虚刚正，常不信之。
而家人每夜见怪异，或见有人坐于檐上，脚垂于地；或见人两两三三，空中而行；或抱婴儿，问人乞食；或有美人，浓妆美服，在月下言笑，多掷砖瓦。
家人乃白自虚曰：常闻厨后空舍是神堂，前人皆以香火事之。今不然，故妖怪如此。
自虚怒，殊不信。
忽一日，萧老谒自虚云：今当远访亲旧，以数口为托。
言讫而去。
自虚以问老吏，吏云：常闻使宅堂后枯树中，有山魈。
自虚令积柴与树齐，纵火焚之，闻树中冤枉之声，不可听。
月余，萧老归，缟素哀哭曰：无何远出，委妻子于贼手。
今四海之内，孑然一身，当令公知之耳。
乃于衣带，解一小合，大如弹丸，掷之于地，云：速去速去。
自虚俯拾开之，见有一小虎，大才如绳，自虚欲捉之，遂跳于地，已长数寸，跳掷不已。
俄成大虎，走入中门，其家大小百余人，尽为所毙，虎亦不见。
自虚者，亦一身而已。
