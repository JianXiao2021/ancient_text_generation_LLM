袁天纲张冏藏张柬之陆景融程行谌魏元忠
袁天纲
袁天纲，蜀郡成都人。
父玑、梁州司仓。祖嵩，周朝历犍为蒲阳蒲江二郡守、车骑将军。
曾祖达，梁朝江黄二州刺史，周朝历天水怀仁二郡守。
天纲少孤贫，好道艺，精于相术。
唐武德年中为火井令，贞观六年秩满入京。
太宗召见，谓天纲曰：巴蜀古有严君平，朕今有尔，自顾何如？
对曰：彼不逢时，臣遇圣主，臣当胜也。
隋大业末，窦轨客游剑南德阳县，与天纲同宿。
以贫苦问命，天纲曰：公额上伏犀贯玉枕，辅角又成就。
从今十年，后必富贵，为圣朝良佐。
右辅角起，兼复明净，当于梁益二州分野，大振功名。
轨曰：诚如此言，不敢忘德。
初为益州行台仆射，既至，召天纲谓曰：前于德阳县相见，岂忘也。
深礼之，更请为审。
天纲瞻之良久曰：骨法成就，不异往时。然目色赤贯童子，语浮面赤，为将多杀人，愿深自诫。
后果多行杀戮。
武德九年，轨被征诣京，谓天纲曰：更得何官。
对曰：面上佳人，坐位不动。辅角右畔光泽，更有喜色。
至京必蒙圣恩，还来此任。
其年果重授益州都督。
天纲初至洛阳，在清化坊安置。朝野归凑，人物常满。
是时杜淹、王珪、韦挺三人来见，天纲谓淹曰：兰台成就，学堂宽广。
谓珪曰：公法令成就，天地相临。
从今十年，当得五品要职。
谓挺曰：公面似大兽之面，文角成就，必得贵人携接。
初为武官。
复语杜淹曰：二十年外，终恐三贤同被责黜，暂去即还。
淹寻迁侍御史，武德中为天策府兵曹文学馆学士。
王珪为隐太子中允。
韦挺自隋末，隐太子引之为率更。
武德六年，俱配流隽州。
淹等至益州，见天纲泣曰：袁公前于洛阳之言，皆如高旨。
今日形势如此，更为一看。
天纲曰：公等骨法，大胜往时。不久即回，终当俱享荣贵。
至九年六月，俱追入。
又过益州，造天纲。
天纲曰：杜公至京，既得三品要职，年寿非天纲所知。
王韦二公，在后当得三品，兼有寿。然晚途皆不深遂，韦公尤甚。
及淹至京，拜御史大夫，检校吏部尚书。
赠天纲诗曰：伊吕深可慕，松乔定是虚。
系风终不得，脱屣欲安如。
且珍绔素美，当与薜萝疏。
既逢杨得意，非复久闲居。
王珪寻为侍中，出为同州刺史。
韦挺历蒙州刺史，并卒于官，皆如天纲之言。
贞观中，敕追诣九成宫。于时中书舍人岑文本，令视之。
天纲曰：舍人学堂成就，眉复过目，文才振于海内。
头有生骨，犹未大成。
后视之全无三品，前视三品可得。
然四体虚弱，骨肉不相称，得三品，恐是损寿之征。
后文本官至中书令，寻卒。
房玄龄与李审素同见天纲，房曰：李恃才傲物。君先相得何官。
天纲云：五品未见，若六品已下清要官有之。
李不复问，云：视房公得何官。
天纲云：此人大富贵，公若欲得五品，即求此人。
李不之信。
后房公为宰相，李为起居舍人卒。
高宗闻往言，令房赠五品官，房奏赠谏议大夫。
申公高士廉为天纲曰：君后更得何官。
天纲曰：自知相禄已绝，不合更有，恐今年四月大厄。
不过四月而卒也。
蒲州刺史蒋俨，幼时，天纲为占曰：此子当累年幽禁。后大富贵，从某官位至刺史。
年八十三。其年八月五日午时禄终。
俨后征辽东，没贼，囚于地阱七年。
高丽平定归，得官一如天纲所言，至蒲州刺史。八十三，谓家人曰：袁公言我八月五日禄绝，其死矣。
设酒馔，与亲故为别。
果有敕至，放致任，遂停禄。
后数年卒。
李义府侨居于蜀，天纲见而奇之曰：此郎贵极人臣，但寿不长耳。
因请舍之，讬其子谓李曰：此子七品相，愿公提挈之。
义府许诺。因问天纲寿几何，对曰：五十二外，非所知也。
义府后为安抚使李大亮、侍中刘洎等连荐之。
召见，试令《詠乌》。
立成。其诗曰：日里扬朝采，琴中伴夜啼。
上林多少树，不借一枝栖。
太宗深赏之曰：我将全树借汝，岂但一枝。
自门下典仪，超拜监察御史。
其后寿位，皆如天纲之言。
赞皇公李峤幼有清才，昆弟五人，皆年不过三十而卒，唯峤已长成矣。
母忧之益切，诣天纲。
天纲曰：郎君神气清秀，而寿苦不永，恐不出三十。
其母大以为戚。
峤时名振，咸望贵达，闻此言不信。
其母又请袁生，致馔诊视。
云：定矣。又请同于书斋连榻而坐寝。
袁登床稳睡，李独不寝。
至五更忽睡，袁适觉，视李峤无喘息，以手候之，鼻下气绝。
初大惊怪，良久侦候，其出入息乃在耳中。
抚而告之曰：得矣。
遂起贺其母曰：数候之，皆不得。
今方见之矣，郎君必大贵寿。
是龟息也，贵寿而不富耳。后果如其言。
则天朝拜相，而家常贫。
是时帝数幸宰相宅，见峤卧青絁帐。帝叹曰：国相如是，乖大国之体。
赐御用绣罗帐焉。
峤寝其中，达晓不安，觉体生疾。
遂自奏曰：臣少被相人云，不当华。故寝不安焉。
帝叹息久之，任意用旧者。
峤身体短小，鼻口都无厚相，时意不以重禄待之。
其在润州也，充使宣州山采银。
时妄传其暴亡，举朝伤叹。
冬官侍郎张询古，峤之从舅也。闻之甚忧，使诸亲访候其实。适会南使云：亡实矣。
询古潸然涕泗，朝士多相慰者。
时有一人，称善骨法，颇得袁天纲之术，朝贵多窃问之。
其人曰：久知李舍人禄位稍薄。
诸人竦听。
其人又曰：李舍人虽有才华，而仪冠耳目鼻口，略无成就者。
顷见其加朝散，已忧之矣。
众皆然之。
峤竟三秉衡轴，极人臣之贵。
然则峤之相难知，而天纲得之。
又陕州刺史王当有女，集州县文武官，令天纲拣婿。
天纲曰：此无贵婿，唯识果毅姚某者，有贵子。
可嫁之。
中必得力，当从其言嫁之。
时人咸笑焉，乃元崇也。时年二十三，好猎，都未知书。
常诣一亲表饮，遇相者谓之曰：公后富贵。
言讫而去。
姚追而问之，相者曰：公甚贵，为宰相。
归以告其母，母劝令读书。
崇遂割放鹰鹞，折节勤学。以挽郎入仕，竟位至宰相。
天纲有子客师，传其父业，所言亦验。
客师官为廪牺令。
显庆中，与贾文通同供奉。
高宗以银合合一鼠，令诸术数人射之，皆言有一鼠。
客师亦曰鼠也，然入一出四。
其鼠入合中，已生三子，果有四矣。
客师尝与一书生同过江。
登舟，遍视舟中人颜色，谓同侣曰：不可速也。
遂相引登岸。私语曰：吾见舟中数十人，皆鼻下黑气，大厄不久。
岂可知而从之，但少留。
舟未发间，忽见一丈夫。神色高朗，跛一足，负担驱驴登舟。
客师见此人，仍谓侣曰：可以行矣，贵人在内，吾侪无忧矣。
登舟而发，至中流，风涛忽起，危惧虽甚，终济焉。
询驱驴丈夫，乃是娄师德也。
后位至纳言焉。
张冏藏张冏藏善相，与袁天纲齐名。
有河东裴某，年五十三为三卫。
当夏季番，入京至浐水西店买饭。同坐有一老人谓裴曰：贵人。
裴因对曰：某今年五十三，尚为三卫，岂望官爵，老父奈何谓仆为贵人。
老父笑曰：君自不知耳，从今二十五日，得三品官。
言毕便别。
乃张冏藏也。
裴至京，当番已二十一日，属太宗气疾发动。良医名药，进服皆不效，坐卧寝食不安。
有召三卫已上，朝士已下，皆令进方。
裴随例进一方，乳煎荜拨而服，其疾便愈。
敕付中书，使与一五品官。
宰相逡巡，未敢进拟。
数日，太宗气疾又发，又服荜拨差。
因问前三卫得何官？
中书云。未审与五品文官武官。
太宗怒曰：治一拨乱天子得活，何不与官？
向若治宰相病可，必当日得官。
其日，特恩与三品正员京官，拜鸿胪卿。
累迁至本州刺史。
刘仁轨，尉氏人。
年七八岁时，冏藏过其门见焉。谓其父母曰：此童子骨法甚奇，当有贵禄。宜保养教诲之。
后仁轨为陈仓尉，冏藏时被流剑南，经岐州过。
冯长命为歧州刺史，令看判司已下，无人至五品者。
出逢仁轨，凛然变色。却谓冯使君曰：得贵人也。
遂细看之，后至仆射。
谓之曰：仆二十年前，于尉氏见一小儿，其骨法与公相类，当时不问姓名，不知谁耳。
轨笑曰：尉氏小儿，仁轨是也。
冏藏曰：公不离四品，若犯大罪，即三品已上。
后从给事中出为青州刺史，知海运，遭风失船，被河间公李义府谮之。
差御史袁异式推之，大理断死，特敕免死除名。
于辽东效力，入为大司宪，竟位至左仆射。
卢嘉瑒有庄田在许州，与表丈人河清张某邻近。
张任监察御史，丁忧。
及终制，携嘉瑒同诣张冏藏，其时嘉瑒年尚龆齓，张入见冏藏。
立嘉瑒于中门外。
张谓冏藏曰：服终欲见宰执，不知何如？
冏藏曰：侍御且得本官。纵迁，不过省郎。
言毕，冏藏相送出门。忽见嘉瑒。谓张曰：侍御官爵不及此儿，此儿甚贵而寿，典十郡以上。
后嘉瑒历十郡守，寿至八十。
魏齐公元忠少时，曾谒冏藏，冏藏待之甚薄。
就质通塞，亦不答也。
公大怒曰：仆不远千里裹粮，非徒行耳，必谓明公有以见教。
而含木舌，不尽勤勤之意耶。
且穷通贫贱，自属苍苍，何预公焉。
因拂衣而去。
冏藏遽起言曰：君之相录，正在怒中。
后当位极人臣。
高敬言为雍州法曹，冏藏书之云：从此得刑部员外郎中给事中果州刺史。
经十年，即任刑部侍郎吏部侍郎。
二年患风，改虢州刺史。
为某乙本部，年七十三。
及为给事中，当直，则天顾问高士廉云：高敬言卿何亲？
士廉云：是臣侄。
后则天问敬言，敬言云：臣贯山东，士廉勋贵，与臣同宗，非臣近属。
则天向士廉说之，士廉云：敬言甚无景行，臣曾嗔责伊，乃不认臣。
则天怪怒，乃出为果州刺史。
士廉公主犹在，敬言辞去，公主怒而不见。
遂更不得改。
经九年，公主士廉皆亡，后朝廷知屈，追入为刑部侍郎。
至吏部侍郎。
忽患风，则天命与一近小州养疾，遂除虢州刺史，卒年七十三。
皆如冏藏之言。
姚元崇、李迥秀、杜景佺三人，因选同诣冏藏。
冏藏云：公三人并得宰相，然姚最富贵，出入数度为相。
后皆如言张柬之
张柬之任青城县丞，已六十三矣。
有善相者云：后当位极人臣。
从莫之信。
后应制策被落。
则天怪中第人少，令于所落人中更拣。
有司奏一人策好，缘书写不中程律，故退。
则天览之，以为奇才。召入，问策中事，特异之。既收上第，拜王屋县尉。
后至宰相，封汉阳王
陆景融
陆景融为新郑令。有客谓之曰：公从今三十年，当为此州刺史，然于法曹厅上坐。
陆公不信。时陆公记法曹厅有桐树。
后果三十年为郑州刺史，所坐厅前有桐树。
因而问之，乃云：此厅本是法曹厅，往年刺史嫌宅窄，遂通法曹厅为刺史厅。
方知言应。程行谌
程行谌年六十任陈留县尉，同僚以其年高位卑，尝侮之。
后有一老人造谒，因言其官寿。
俄而县官皆至，仍相侮狎。
老人云：诸君官寿，皆不如程公。
程公从今已后，有三十一政官，年九十已上。
官至御史大夫，乃仆射有厄。
皆不之信。
于时行谌妹夫新授绛州一县令，妹欲赴夫任，令老人占其善恶。
老人见云：夫人婿今已病，去绛州八十里，必有凶信。
其妹忧闷便发，去州八十里，凶问果至。
程公后为御史大夫，九十余卒。后赠仆射右相，果如所言。
魏元忠相国魏元忠，与礼部尚书郑惟忠皆宋人。
咸负材器，少相友善。
年将三十，而名未立。有善相者见之，异礼相接。
自谓曰：古人称方以类聚，信乎？
魏公当位极人臣，声名烜赫。
执心忠謇，直谅不回，必作栋干，为国元辅。
贵则贵矣，然命多蹇剥，时有忧惧，皆是登相位以前事，不足为虞。
但可当事便行，闻言则应。谓郑公曰：足下金章紫绶，命禄无涯。既入三品，亦升八座。
官无贬黜，寿复遐长。
元忠复请曰：禄始何岁？
秩终何地？对曰：今年若献书，禄斯进矣。
罢相之后，出巡江傲，秩将终矣。遂以其年，于凉宫上书陈事。
久无进止，粮尽却归。
路逢故人，惠以缣帛，却至凉宫，已有恩敕召入。拜校书，后迁中丞大夫。
中间忤旨犯权，累遭谴责，下狱穷问。
每欲引决，辄忆相者之言，复自宽解。但益骯脏言事，未尝屈其志而抑其辞，终免于祸，而登宰辅焉。
自仆射窜谪于南郡，江行数日，病困。
乃曰：吾终此乎。
果卒。
