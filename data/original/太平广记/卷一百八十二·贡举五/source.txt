崔蠡卢肇丁棱顾非熊李德裕张濆宣宗卢渥刘蜕苗台符张读许道敏崔殷梦颜摽温庭筠卢彖翁彦枢刘虚白封定卿冯藻赵琮
崔蠡
唐崔蠡知制诰日，丁太夫人忧，居东都里第。
时尚清苦俭啬，四方寄遗，茶药而已，不纳金帛。
故朝贤家不异寒素。
虽名姬爱子，服无轻细。
崔公卜兆有期，居一日，宗门士人有谒请于蠡者，阍吏拒之，告曰：公居丧，未尝见他客。
乃曰：某崔家宗门子弟，又知尊夫人有卜远之日，愿一见公。
公闻之，延入与语。
直云：知公居缙绅间，清且约，太夫人丧事所须，不能无费。
某以辱孙侄之行，又且背用稍给，愿以钱三百万济公大事。
蠡见其慷慨，深奇之。
但嘉纳其意，终却而不受。
此人调举久不第，亦颇有屈声。
蠡未几服阙，拜尚书右丞，知礼部贡举。
此人就试，蠡第之为状元。
众颇惊异。
谓蠡之主文，以公道取士，崔之献艺，由善价成名。
一第则可矣，首冠未为得。
于是中外始服。
名益重焉。
卢肇
李德裕抑退浮薄，奖拔孤寒。
于时朝贵朋党，德裕破之，由是结怨，而绝于附会，门无宾客。
唯进士卢肇，宜春人，有奇才，德裕尝左宦宜阳。肇投以文卷，由此见知。
后随计京师，每谒见，待以优礼。旧例：礼部放榜，先呈宰相。
会昌三年，王起知举，问德裕所欲，答曰：安用问所欲为，如卢肇、丁棱、姚鹄。岂可不与及第邪？
起于是依其次而放。
丁棱
卢肇、丁棱之及第也，先是放榜讫，则须谒宰相。
棱口吃，又形体小陋。
迨引见，即俛而致词。
意本言棱等登科，而棱颕然发汗，鞠躬移时，乃曰：棱等登，棱等登。竟不能发其后语而罢。
左右皆笑。
翌日，有人戏之曰：闻君善筝，可得闻乎？
棱曰：无之。
友人曰：昨日闻棱等登、棱等登，非筝声邪？
顾非熊
顾非熊，况之子，滑稽好辩，凌轹气焰子弟，为众所怒。
非熊既为所排，在举场垂三十年，屈声聒人耳。
会昌中，陈商放榜，上怪无非熊名。
召有司追榜，放及第。
时天下寒进，皆知劝矣。
诗人刘得仁贺诗曰：愚为童稚时，已解念君诗。及得高科晚，须逢圣主知。
李德裕
李德裕以己非由科第，恒嫉进士举者。
及居相位，贵要束子。
德裕尝为藩府从事日，同院李评事以词科进，适与德裕官同。
时有举子投文轴，误与德裕。
举子既误，复请之曰：某文轴当与及第李评事，非与公也。
由是德裕志在排斥。
张濆
张濆会昌五年陈商下状元及第。
翰林覆，落濆等八人。赵胃南贻濆诗曰：莫向春风诉酒杯，谪仙真个是仙才。犹堪与世为祥瑞，曾到蓬山顶上来。
宣宗
宣宗酷好进士及第，每对朝臣问及第。
苟有科名对者，必大喜，便问所试诗赋题目，拜主司姓名。或有人物稍好者，偶不中第，叹惜移时。常于内自题乡贡进士李道龙。
卢渥唐陕州廉使卢渥，在举场甚有时称。
曾于浐水逆旅，遇宣宗皇帝微行，意其贵人，敛身回避。
帝揖与相见。
乃自称进士卢渥。
帝请诗卷，袖之，乘骡而去。
他日对宰臣，语及卢渥，令主司擢第。
渥不自安，恐僭冒之辱。
宰相问渥与主上有何阶缘？
渥乃具陈因由，时亦不以为忝。
盖事业亦得之矣。
渥后自廉察入朝，知举，遇黄寇犯阙，不及终场。
赵崇大夫戏之曰：出腹不生养主司也。
然卢家未尝知举，卢相携耻之，拔为主文章，不果也。
刘蜕
荆南解比号天荒。
大中四年，刘蜕以是府解及第。
时崔铉作镇，以破天荒钱七十万资蜕。
蜕谢书略曰：五十年来，自是人废；一千里外，岂曰天荒？
苗台符张读
苗台符六岁能属文，聪悟无比。
十余岁博览群籍，著皇心三十卷。
年十六及第。
张读亦幼擅词赋，年十八及第。
同年进士，又同佐郑薰少师宣州幕。
二人常列题于西明寺东廊。
或窃注之曰：一双前进士，两个阿孩儿。
台符十七不禄，读位至礼部侍郎。
许道敏
许道敏随乡荐之初，获知于时相。
是冬，主文者将莅事于贡院，谒于相门。
相大称其卓苦艺学，宜在公选。
主文受命而去。
许潜知其旨，则磨砺以须，屈指试期，大挂人口。
俄有张希复员外结婚于丞相奇章公之门。
亲迎之夕，辟道敏为傧。
继丁家故，乖二十载。
至大中六年崔玙知举，方擢于上科。
时有同年张读一举成事，年十有九。
乃道敏败于垂成之冬，傧导张希复之子，牛夫人所生也。
崔殷梦
崔殷梦，宗人瑶门生也。
夷门节度使龟从之子，同年首冠於壤。
壤白瑶曰：夫一名男子，饰身世以为美，他不可以等将也。
近岁关试内，多以假为名，求适他处，甚无谓也。
今乞侍郎，不可循其旧辙。
瑶大以为然。一日，壤等率集同年诣瑶起居。既坐，瑶笑谓壤等曰：昨得大梁相公书，且欲崔先辈一到。
壤以坐主之命，无如之何。
颜摽
郑侍郎薰主文，举人中有颜摽者，薰误谓是鲁公之后。
时徐方未宁，志在激劝忠烈，即以摽为状元。
及谢恩日，从容问及庙院，摽曰：摽寒进也，未尝有庙院。
薰始大悟，塞默而已。
寻为无名子所嘲曰：主司头脑太冬烘，错认颜摽作鲁公。
温庭筠温庭筠灯烛下未尝起草，但笼袖凭几，每赋一韵，一吟而已。
故场中号为温八吟。
卢彖
崔沆及第年，为主罚录事。
同年卢彖俯近关宴，坚请假，往洛下拜庆。
既而淹缓久之，及同年宴于曲江亭子，彖以雕幰载妓，微服亸鞚，纵观于侧。
遽为团司所发，沆判之，略曰：深搀席帽，密映毡车。
紫陌寻春，便隔同年之面；青云得路，可知异日之心。
翁彦枢
翁彦枢，苏州人，应进士举。
有僧与彦枢同乡里，出入故相国裴公垣门下。以其年耄优惜之，虽中门内，亦不禁其出入。
手持贯珠，闭目以诵佛经，非寝食，未尝辍也。
垣主文柄，入贡院。
子勋、质，日议榜于私室，僧多处其间，二子不之虞也。
其拟议名氏，迨与夺进退，僧悉熟之矣。
归寺而彦枢访焉，僧问彦枢将来得失之耗。
彦枢具对以无有成遂状。
僧曰：公成名须第几人。
彦枢谓僧戏己，答曰：第八人足矣。
即复往裴氏之家，二子所议如初，僧忽张目谓之曰：侍郎知举邪？
郎君知举邪？夫科第国家重事，朝廷委之侍郎，意者欲侍郎铲偶人邪？且郎君所与者，不过权豪子弟，未尝以一贫人艺士议之，郎君可乎？
即屈其指，自首及末，不差一人，其豪族私雠曲折，毕中二子所讳，勋等大惧。即问僧所欲，且以金帛啗之。
僧曰：贫僧老矣，何用金帛为？
有乡人翁彦枢者，徒要及第耳。
勋等曰：即列在丙科。
僧曰：非第八人不可也。勋不得已许之。
僧曰：与贫僧一文书来。彦枢其年及第，意如其言。刘虚白
刘虚白与裴垣早同砚席，垣主文，虚白犹是举子。
试杂文日：帘前献一绝句云：二十年前此夜中，一般灯烛一般风。
不知岁月能多少，犹著麻衣侍至公。
孟棨年长于魏公，放榜日，棨出行曲谢，沆泣曰：先辈吾师也。
沆泣，棨亦注。
棨出入场籍三十年。
长孙藉与张公旧交，公兄呼藉。
公尝讽其改图。藉曰：朝闻道，夕死可矣。封定卿
大中后，进士尤盛。
封定卿、丁茂珪，举子与其交者，必先登第，而二公各二十举方成名。
藻文彩不高，酷爱名第，已十五举。
有相识道士谓曰： 某曾 入静 观之，此生无名第，但有官职也。 
亦未之信。
更应十举，已二十五举矣。
姻亲劝令罢举，且谋官。
藻曰：譬如一生无成，更誓五举。
无成，遂三十举，方就仕宦。
历卿监峡牧，终于骑省。
赵琮
赵琮妻父为钟陵大将。
琮以久随计不第，穷悴甚，妻族益相薄，虽妻父母不能不然也。
一日，军中高会，州郡谓之春设者，大将家相率列棚以观之。
其妻虽贫，不能无往。
然所服故弊，众以帷隔绝之。
设方酣，廉使忽驰吏呼将，将惊且惧。
既至，廉使临轩，手持一书笑曰：赵琮得非君子婿乎？
曰：然。
乃告之：适报至，已及第矣。
即授所持书，乃榜也。
将遽以榜奔归，呼曰：赵郎及第矣！
妻之族即撤去帷障，相与同席，竞以簪服而庆遗焉。
