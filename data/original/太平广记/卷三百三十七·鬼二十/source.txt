韦璜薛万石范俶李浣张勍牛爽李咸李昼元载萧审
韦璜
潞城县令周混妻者，姓韦名璜，容色妍丽，性多黠惠。恒与其嫂妹期曰：若有先死，幽冥之事，期以相报。
后适周氏，生二女，乾元中卒，月余，忽至其家，空间灵语，谓家人曰：本期相报，故以是来。
我已见阎罗王兼亲属。
家人问见锅汤剑树否，答云：我是何人，得见是事？
后复附婢灵语云：太山府君嫁女，知我能妆梳，所以见召。明日事了，当复来耳。
明日，婢又灵语云：我至太山，府君嫁女，理极荣贵。令我为女作妆，今得胭脂及粉，来与诸女。
因而开手，有胭脂极赤，与粉，并不异人间物。又云：府君家撒帐钱甚大，四十鬼不能举一枚，我亦致之。因空中落钱，钱大如盏。
复谓：府君知我善染红，乃令我染。我辞己虽染，亲不下手，平素是家婢所以，但承己指挥耳。
府君令我取婢，今不得已，暂将婢去，明日当遣之还。
女云：一家唯仰此婢，奈何夺之？
韦云：但借两日耳。若过两日，汝宜击磬呼之。夫磬一振，鬼神毕闻。
婢忽气尽，经二日不返，女等鸣磬。
少选，复空中语云：我朝染毕，已遣婢还，何以不至？
当是迷路耳。
须臾婢至，乃活，两手忽变作深红色。
又制五言诗，与姊嫂夫数首，其寄诗云：修短各有分，浮华亦非真。
断肠泉壤下，幽忧难具陈。
凄凄白杨风，日暮堪愁人。
又二章寄夫，题云泉台客人韦璜。
诗云：不得长相守，青春夭舜华。
旧游今永已，泉路却为家。
其一：早知别离切人心，悔作从来恩爱深。
黄泉冥寞虽长逝，白日屏帷还重寻。
赠嫂一章，序云《阿嫂相疑留诗》，曰：赤心用尽为相知，虑后防前只定疑。
案牍可申生节目，桃符虽圣欲何为。
见其亲说云尔。
薛万石
薛万石，河东人。
广德初，浙东观察薛兼训用万石为永嘉令。
数月，忽谓其妻曰：后十日家内食尽，食尽时，我亦当死。
米谷荒贵，为之奈何？
妇曰：君身康强，何为自作不详之语？
万石云：死甚可恶，有言者，不得已耳。
至期果暴卒，殓毕，棺中忽令呼录事佐史等。既至，谓曰：万石不幸身死，言之凄怆。然自此未尝扰君，今妻子饥穷，远归无路。所相召者，欲以亲爱累君。
尔时永嘉米贵，斗至万钱，万石于录事已下求米有差。吏人凶惧，罔不依送。迨至丞尉亦有赠。
后数日，谓家人曰：我暂往越州，谒见薛公。汝辈既有粮食，吾不忧矣。
自尔十余日无言，妇悲泣疲顿，昼寝，忽闻其语，惊起曰：君何所求？
答云：吾从越还，中丞已知吾亡，见令张卿来迎，又为见两女择得两婿。
兄弟之情，可为厚矣。宜速装饰，张卿到来，即可便发。不尔，当罹山贼之劫，第宜速去也。
会卿至，即日首途，去永嘉二百里温州为贼所破。家人在道危急，即焚香谘白，必有所言。不问即否。亲见家人白之。
范俶
范俶者，广德初，于苏州开酒肆。
日晚，有妇人从门过，色态甚异。俶留宿，妇人初不辞让。乃秉烛，以发覆面，向暗而坐。
其夜与申宴私之好，未明求去，云失梳子。
觅不得，临别之际，啮俶臂而去。及晓，于床前得一纸梳，心甚恶之。因而体痛红肿，六七日死矣。
李浣
河中少尹李浣，以广德二年薨。初七日，家人设斋毕，忽于中门见浣独骑从门而入。奴等再拜，持浣下马，入座于西廊。诸子拜谒泣，浣云：生死是命，何用悲耶？只搅亡者心耳。
判嘱家事久之。
浣先娶项妃妹，生子四人。项卒，再娶河东窦滔女，有美色，特为浣所爱。
尔窦惧不出，浣使呼之。逆谓之曰：生死虽殊，至于恩情，所未尝替，何惧而不出耶？
每在地下，闻君哭声，辄令凄断。悲卿亦寿命不永，于我相去不出二年。夫妻义重，如今同行，岂不乐乎？
人生会当有死，不必一二年在人间为胜。卿意如何？
窦初不言，浣云：卿欲不从，亦不及矣。后日，当使车骑至此相迎，幸无辞也。
遂呼诸婢，谓四人曰：汝等素事娘子，亦宜从行。
复取其妻衣服，手自别之，分为数袋，以付四婢，曰：后日可持此随娘子来。
又谓诸子曰：吾虽先婚汝母，然在地下殊不相见，不宜以汝母与吾合葬，可以窦氏同穴。若违吾言，神道是殛。
言毕便出。奴等送至门外，见浣驶骑走，而从东转西不复见。
后日车骑至门，他人不之见，唯四婢者见之。便装束窦，取所选衣服，与家人诀，遂各倒地死亡。
张勍
代宗时，河朔未宁，寇贼劫掠。
张勍者，恒阳人也，因出游被掠。其后亦自聚众，因杀害行旅，而誓不伤恒阳人。
一日引众千人至恒阳东界，夜半月明，方息大林下，忽逢百余人，列花烛，奏歌乐，与数妇人同行。见勍，遥叱之曰：官军耶？
贼党耶？
勍左右曰：张将军也。
行人曰：张将军是绿林将军耶？又何军容之整，士卒之整也？
左右怒，白勍，请杀之，因领小将百人与战。
行人持戈甲者不过三二十人，合战多伤士卒。
勍怒，自领兵直前，又数战不利。
内一人自称幽地王，得恒阳王女为妻，今来新迎。此夜静月下涉原野，欲避繁杂，不谓偶逢将军。候从无礼，方叱止之。因不犯将军之怒。然素闻将军誓言，不害恒阳人。将军幸不违言。
以恒阳之故，勍许舍之，乃曰：君辈皆舍，妇人即留。
对曰：留妇人即不可，欲斗即可。
勍又入战，复不利，勍欲退。左右皆愤怒，愿死格。遂尽出其兵，分三队更斗，又数战不利。
见幽地王挥剑出入如风，勍惧，乃力止左右。勍独退而问曰：君兵士是人也？
非人也？
何不见伤？
幽地王笑言曰：君为短贼之长，行不平之事，而复欲与我阴军竞力也。
勍方下马再拜。又谓勍曰：安禄山父子死，史氏僣命，君为盗，奚不以众归之，自当富贵。
勍又拜曰：我无战术，偶然贼众推我为长，我何可佐人？
幽地王乃出兵书一卷，以授之而去。
勍得此书，颇达兵术。寻以兵归史思明，果用之为将。数年而卒。
牛爽
永泰中，牛爽授庐州别驾。
将之任，有乳母乘驴，为镫研破股，岁余，疮不差。
一旦苦疮痒，抑搔之，若虫行状。忽有数蝉，从疮中飞出，集庭树，悲鸣竟夕。
家人命巫卜之，有女巫颇通神鬼，巫至。向树呵之，咄咄语。
诘之，答：见一鬼黑衣冠，据枝间，以手指蝉以导，其词曰：东堂下，余所处。享我致福，欺我致祸及三女。
巫又言，黑衣者灶神耳。
爽不信之，网蝉杀之，逐巫者。
后岁余，无异变。
爽有三女，在闺房。夏月夜褰闱，爽忽觉前床有一长大尸，白衾覆而僵卧。
爽大怖，私语其妻，妻见甚慑。
爽尝畜宝剑，潜取击之，划然而内惊叫。
及烛，失其鬼，而闺中长女腰断矣，流血满地，爽惊恸失据。
大小乱哭，莫知其由。
又见前鬼在床，爽神迷，仓卒复刎之，断去。
闺中乱喧，次女又断腰矣。
举家惶振，议者令爽徙居，明鬼神不可与竞，爽终不改。
明年又见，卒杀三女。
而亲友强徙之他第，爽抱疾亦卒，果如蝉言。
后有华岳道士褚乘霞，善驱除，素与爽善，闻之而来。郡以是宅凶，废之。
霞至独入，结坛守。
其日暮，内闻雷霆，搜索及明，发屋拔木。
道士告郡，命锹锸，发堂下丈余，得古坟，铭曰卓女坟。
道士说，宵中，初有甲兵与霞战，鬼败而溃散。
须臾，有一女子，年二十许，叩头谢，言是卓女郎。
霞让之，答曰：非某过也，宿命有素。值爽及女命尽，且不修德，而强梁诬欺，自当尔。
乘霞遂徙其坟，宅后不复凶矣。
李咸
太原王容与姨弟赵郡李咸，居相卫间。
永泰中，有故之荆襄，假公行乘传。次邓州，夜宿邮之厅。
时夏月，二人各据一床于东西间，仆隶息外舍。
二人相与言论，将夕各罢息，而王生窃不得寐。三更后，云月朦胧，而王卧视庭木。荫宇萧萧然，忽见厨屏间有一妇人窥觇，去而复还者再三。
须臾出半身，绿裙红衫，素颜夺目。时又窃见李生起坐，招手以挑之。
王生谓李昔日有契，又必谓妇人是驿吏之妻，王生乃佯寐以窥其变。
俄而李子起就妇人，相执于屏间，语切切然。久之，遂携手大门外。
王生潜行阴处，遥觇之。二人俱坐，言笑殊狎。
须臾，见李独归，行甚急，妇人在外屏立以待。
李入厨取烛，开出书笥，颜色惨凄。取纸笔作书，又取衣物等，皆缄题之。
王生窃见之，直谓封衣以遗妇人，辄不忍惊，伺其睡，乃拟掩执。
封衣毕，置床上却出。顾王生且睡，遂出屏，与妇人语。
久之，把被俱入下厅偏院。院中有堂，堂有床帐，供树森森然。
既入食顷，王生自度曰：我往袭之，必同私狎。
乃持所卧枕往，潜欲惊之。比至入帘，正见李生卧于床，而妇人以披帛绞李之颈，咯咯然垂死。
妇人白面，长三尺余，不见面目，下按悉力以勒之。
王生仓卒惊叫，因以枕投之，不中，妇人遂走。
王生乘势奔逐，直入西北隅厨屋中。据床坐，头及屋梁，久之方灭。
童隶闻呼声悉起，见李生毙，七窍流血，犹心稍煖耳。
方为招魂将养，及明而苏。
王生取所封书开视之，乃是寄书与家人，叙以辞诀，衣物为信念。
不陈所往。
但词句郑重，读书恻怆。及李生能言，问之，都不省记。但言仿佛梦一丽人，相诱去耳，诸不记焉。
驿之故吏云，旧传厕有神，失天中，已曾杀一客使。
此事王容逢人则说，劝人夜不令独寐。
李昼
李昼为许州吏，庄在扶沟。
永泰二年春，因清明归，欲至泊梁河。
先是路旁有冢，去路约二十步，其上无草，牧童所戏。其夜，李昼忽见冢上有穴，大如盘，兼有火光。
昼异之，下马跻冢焉。见五女子，衣华服，依五方，坐而纫针。俱低头就烛，矻矻不歇。
昼叱之一声，五烛皆灭，五女亦失所在。
昼恐，上马而走。
未上大路，五炬火从冢出，逐昼。
昼走不能脱，以鞭挥拂，为火所爇。近行十里。
方达伯梁河，有犬至，方灭。明日，看马尾被烧尽，及股胫亦烧损。
自后遂目此为五女冢，今存焉。
元载
大历九年春，中书侍郎平章事元载，早入朝，有献文章者，令左右收之。
此人若欲载读，载云：侯至中书，当为看。
人言：若不能读，请自诵一首。
诵毕不见，方知非人耳。诗曰：城东城西旧居处，城里飞花乱如絮。
海燕啣泥欲下来，屋里无人却飞去。
载后竟破家，妻子被杀云。
萧审
萧审者，工部尚书旻之子，永泰中，为长洲令，性贪暴，然有理迹，邑人惧惮焉。
审居长洲三年，前后取受无纪极。
四年五月，守门者见紫衣人三十余骑，从外入门。
迎问所以，骑初不言，直至堂院。厅内治书者皆见。
门者走入，白审曰：适有紫衣将军三十骑直入，不待通。
审问：其人安在？
焉得不见？
门者出至厅，须臾，见骑从内出，以白衫蒙审。步行。
门者又白奇事，审顾不言。诸吏送至门，不复见。
俄闻内哭，方委审卒。
后七日，其弟宇复墓，忽倒地作审灵语，责宇不了家事，数十百言。又云：安胡者，将吾米二百石，绢八十匹，经纪求利。今幸我死，此胡辜恩，已走矣。明日食时，为物色捉之。
宇还至舍，记事白嫂，嫂尔日亦灵语云然。
宇具以白刺史常元甫，元甫令押衙候捉，果得安胡。
米绢具在，初又云：米是己钱，绢是枉法物，可施之。
宇竟施绢。
