潘尊师李贺张及甫郑册陈惠虚温京兆
潘尊师
嵩山道士潘尊师名法正，盖高道者也。
唐开元中，谓弟子司马炼师曰： 陶弘景为嵩山伯，于今百年矣。
顷自上帝求替，帝令举所知以代。
弘景举余，文籍已定，吾行不得久住人间矣。 
不数日，乃尸解而去。
其后登封县嵩阳观西，有龙湫，居人张辿者，以阴器于湫上洗濯，俄为人所摄。行可数里，至一甲第，门前悉是群龙。
入门十余步，有大厅事，见法正当厅而坐。
手持朱笔理书，问辿曰： 汝是观侧人，亦识我否？ 曰： 识，是潘尊师。 
法正问辿： 何以污群龙室？ 
辿载拜谢罪。
又问： 汝识司马道士否？ 
辿曰： 识之。 
法正云： 今放汝还。 
遂持几上白羽扇，谓辿曰： 为我寄司马道士，何不来而恋世间乐耶？ 
使人送辿出水上，辿见其尸卧在岸上，心恶之，奄然如梦，遂活。
司马道士见羽扇，悲涕曰： 此吾师平素所执，亡时以置棺中；今君持来，明吾师见在不虚也。 
乃深入山，数年而卒。
李贺
陇西李贺字长吉，唐郑王之孙。
稚而能文，尤善乐府词句，意新语丽。
当时工于词者，莫敢与贺齿，由是名闻天下。
以父名晋肃。子故不得举进士。
卒于太常官，年二十四。
其先夫人郑氏，念其子深，及贺卒，夫人哀不自解。
一夕梦贺来，如平生时，白夫人曰： 某幸得为夫人子，而夫人念某且深，故从小奉亲命，能诗书，为文章，所以然者，非止求一位而自饰也；且欲大门族，上报夫人恩。
岂期一日死，不得奉晨夕之养，得非天哉！
然某虽死，非死也，乃上帝命。 
夫人讯其事。
贺曰： 上帝神仙之居也，近者迁都于月圃，构新宫，命曰 白瑶 ，以某荣于词，故召某与文士数辈，共为新宫记。
帝又作凝虚殿，使某辈篡乐章。
今为神仙中人，甚乐，愿夫人无以为念。 
既而告去。
夫人寤，甚异其梦。
自是哀少解。
张及甫
唐元和中，青州属县，有张及甫、陈幼霞同居为学。
一夜俱梦至一处，见道士数人，令及甫等书碑，题云： 苍龙溪主欧阳某撰太皇真诀。 
字作篆文，稍异于常。
及甫等记得四句云云： 昔乘鱼车，今履瑞云。
躅空仰途，绮错轮囷。 
后题云： 五云书阁吏陈幼霞、张及甫。 
至晓，二人共言，悉同。
郑册
温州刺史郑册，好黄老之术，常密为之。
因疾，自见女仙三百余人。云： 迎公。 
乃命设馔，焚香礼拜。
又邀兄冉，同于空中礼拜。
少顷，命烛五炬引。
兄冉与左右人皆无所见。
明日天明。又阳官来催曰： 员外禄运见终，今请速登驾。 
又命酒果祭之，云： 员外授职，六月朔视事，至午时当奉迎。 
先是，公与天台道士金柔为方外之友。
至其日食时，造省公。
公说前事。即与柔共入净堂中礼拜。
又曰： 受牒身一道。 
公空中引手接之。又自开封，以右手点笔空押之，自书六字。谓使者曰： 以有前约，的不逾时。 
便言时至，揖金柔向按，不令闭却四门。
又催家人阿鹿下饭。先令作蒸饼。犹热。
唯六七牒脯及酒而已。
遣兄冉出外。家人排床七只。
云： 六押衙来迎矣。 
公命坐，如再三辞让之状。
公跪拜再三，便低头不起。
家人走报兄冉及室人。
少时而逝，形体柔软，颜色不改。
按《真诰》云，其有阴德及好道信仙者，此例品格盖多。
睹郑公潜化之迹，虚无之位，其昭昭乎。
陈惠虚
陈惠虚者，江东人也。
为僧，居天台国清寺。
曾与同侣游山，戏过石桥。
水峻苔滑，悬流万仞，下不见底。
众皆股栗不行，惠虚独超然而过。
径上石壁，至夕不回，群侣皆舍去。
惠虚至石壁外，微有小径，稍稍平阔。遂及宫阙。
花卉万丛，不可目识。台阁连云十里许。
见其门题额曰会真府，左门额曰金庭宫，右额曰桐柏，三门相向鼎峙，皆有金楼玉窗，高百丈。
入其右内之西，又一高楼，黄门，题曰右弼宫，周顾数千间，屈曲相通。
瑶阶玉陛，流渠激水，处处华丽。殆欲忘归。而了无人迹。
又入一院，见青童五六人，相顾笑语而去。
再三问之。应曰： 汝问张老。 
须臾回顾，见一叟挟杖持花而来。
讶曰： 汝凡俗人，何忽至此？ 
惠虚曰： 常闻过石桥即有罗汉寺，人世时闻钟声。故来寻访，干僧幸会，得至此境。不知罗汉何在？ 
张老曰： 此真仙之福庭，天帝之下府，号曰金庭不死之乡，养真之灵境。
周回百六十里。
神仙右弼桐柏上真王君主之。列仙三千人，仙王力士，天童玉女。各万人。为小都会之所。
太上一年三降此宫，校定天下学道之人功行品第。
神仙所都，非罗汉之所也。
王君者，周灵王之子。瑶丘先生之弟子。位为上真矣。 
惠虚曰： 神仙可学之否？ 
张老曰： 积功累德，肉身升天，在于立志坚久耳。汝得见此福庭，亦是有可学之望也。 
又问曰： 学仙以何门而入？ 
张老曰： 内以保神炼气，外以服饵丹华，变化为仙，神丹之力也。
汝不可久住。上真适游东海，骑卫若还，恐有咨责。 
因引之使出门，行十余步，已在国清矣。
惠虚自此慕道，好丹石，虽衣弊履穿，不以为陋。
闻有炉火方术之士，不远而诣之。丹石所费，固亦多矣。
晚居终南山捧日寺。年渐衰老，其心愈切，寝疾月余，羸惫且甚。
一旦暴雨后，有老叟负药囊入寺，大呼曰： 卖大还丹！ 
绕廊数回。
众僧皆笑之，乃指病僧惠虚之门，谓老叟曰： 此叟颇好还丹，售之可也。 
老叟欣然诣之。
惠虚曰： 还丹知是灵药，一剂几钱？ 
叟曰： 随力可致耳。 
惠虚曰： 老病，沉困床枕月余。昨僧次到，自行不得，托邻僧代斋。得貥钱少许，可致药否？ 
叟取其钱，而留药数丸，教其所服之法。
惠虚便吞之。老叟乃去。
众僧相率来问。言已买得还丹，吞服之矣。
顷间，久疾都愈，遥止众僧曰： 勿前，觉有臭，吾疾愈矣，但要新衣一两事耳。 
跳身起床，势若飞跃。众惊叹之。有新衣与之者，取而着焉。忽飞殿上，从容久之，挥手相别，冉冉升天而去。
时大中十二年戊寅岁。是年归桐柏观，与道流话得道之由。
云： 今在桐柏宫中，卖药老叟，将是张老耳。 
言讫隐去。
温京兆
温璋，唐咸通壬辰尹正天府。
性黩货，敢杀。
人亦畏其严残不犯。由是治有能名。
旧制，京兆尹之出，静通衢，闭里门，有笑其前道者，立杖杀之。
是秋，温公出自天街，将南抵五门。呵喝风生。
有黄冠老而且伛，弊衣曳杖，将横绝其间。驺人呵不能止。
温公命捽来，笞背二十。
振袖而去，若无苦者。
温异之，呼老街吏，令潜而觇之，有何言。
复命黄冠扣之，既而迹之。迨暮过兰陵里，南入小巷，中有衡门，止处也。
吏随入关。
有黄冠数人出谒甚谨，且曰： 真君何迟也？ 
答曰： 为凶人所辱。可具汤水。 
黄冠前引，双鬟青童从而入，吏亦随之。
过数门，堂宇华丽，修竹夹道，拟王公之甲第。
未及庭，真君顾曰： 何得有俗物气。 
黄冠争出索之。吏无所隐，乃为所录，见真君。
吏叩头拜伏，具述温意。
真君盛怒曰： 酷吏不知祸将覆族，死且将至，犹敢肆毒于人。罪在无赦！ 
叱街吏令去。
吏拜谢了，趋出。遂走诣府，请见温，时则深夜矣。
温闻吏至，惊起，于便室召之。吏悉陈所见。温大嗟惋。
明日将暮，召吏引之。
街鼓既绝，温微服，与吏同诣黄冠所居。
至明，吏款扉。
应门者问谁。
曰： 京兆温尚书来谒真君。 
既辟重闺，吏先入拜。仍白曰： 京兆君温璋。 
温趋入拜。
真君踞坐堂上，戴远游冠，衣九霞之衣，色貌甚峻。
温伏而叙曰： 某任惣浩穰，权唯震肃；若稍畏懦，则损威声。
昨日不谓凌迫大仙，自贻罪戾，故来首服，幸赐矜哀。 
真君责曰： 君忍杀立名，专利不厌。祸将行及，犹逞凶威。 
温拜首求哀者数四，而真君终蓄怒不许。
少顷，有黄冠自东序来，拱立于真君侧，乃跪启曰：尹虽得罪，亦天子亚卿；况真君洞其职所统，宜少降礼。 
言讫，真君令黄冠揖温升堂，别设小榻，令坐。
命酒数行，而真君怒色不解。
黄冠复答曰： 尹之忤犯，弘宥诚难；然则真君变服尘游，俗士焉识。
白龙鱼服，见困豫且。
审思之。 
真君悄然。良久曰： 恕尔家族。
此间亦非淹久之所。 
温遂起，于庭中拜谢而去，与街吏疾行至府，动晓钟矣。
虽语亲近，亦秘不令言。
明年同昌主薨，懿皇伤念不已，忿药石之不徵也。医韩宗绍等四家诏府穷竟，将诛之。
而温鬻狱缓刑，纳宗绍等金带及余货，凡数千万，事觉，饮鸩而死。
