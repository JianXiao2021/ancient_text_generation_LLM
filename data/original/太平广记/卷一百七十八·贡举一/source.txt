总叙进士科进士归礼部府解诸州解试杂文内出题放杂文榜放榜五老榜谢恩期集过堂题名关试宴集
总叙进士科
进士科，始于隋大业中，盛于贞观永徽之际。
缙绅虽位极人臣，不由进士者，终不为美。
以至岁贡，恒不减八九百。
其推重，谓之白衣公卿，又曰一品白衫。
其艰难，谓之三十老明经，五十少进士。
其负倜傥之才，变通之求，苏张之辩说，荆聂之胆气，仲由之武勇，子房之筹画，弘羊之书算，方朔之诙谐，咸以是而晦之。
修身慎行，虽处子之不若。
其有老死于文场者，亦无所恨。
故有诗曰：太宗皇帝真长算，赚得英雄尽白头。
李肇曰：进士为时所尚久矣，是故俊人由此出者，终身为文人。
故争名常切，为时所弊。
其都会谓之举场；通称谓之秀才；投刺谓之乡贡；得第谓之前进士；互相推敬，谓之先辈；俱捷谓之同年；有司谓之座主；京兆府考而升者，谓之等第；外府不试而贡者，谓之拔解；将试相保，谓之合保；群居而赋，谓之私试；造请权要，谓之关节；激扬声价，谓之还往。
既捷，列姓名于慈恩寺塔，谓之题名；大于曲江亭子，谓之曲江会；籍而入选，谓之春闱；不捷而醰饱，谓之打毷氉；匿名造榜，谓之无名子；退而肄业，谓之过夏；执业以出，谓之夏课；挟藏入试，谓之画策：此其大略者也。其风俗系于先达，其制置存于有司。
虽然，贤者得其大者，故位极人臣，常十有二三；登显列十有六七，而元鲁山、张睢阳有焉，刘关、元修有焉。
进士归礼部
俊秀等科，此皆考功主之。
开元二十四年，员外郎李昂性不容物，乃集贡士与之约曰：文之美恶，悉之矣。
考校取检，存乎至公。
如有请托于人，当悉落之。
昂外舅常与进士李权邻居相善，遂言之于昂，昂果怒，集贡人，数权之过。
权谢曰：人或猥知，窃闻于左右，非求之也。
权出谓众曰：向之言，其意属我也。
昂意在此，吾落必矣，又何籍焉。
乃阴求昂瑕。
他日，昂果摘权章句小疵，榜于通衢以辱之。
权拱而前，谓昂曰：礼尚往来，鄙文之不臧，既得而闻矣，而执事昔以雅什，尝闻于道路，愚将切磋，可乎？
昂怒而应曰：有何不可！
权曰：耳临清渭洗，心向白云闲，岂执事之词乎？
昂曰：然。
权曰：昔唐尧老耄，厌倦天下，将禅许由，由恶闻，故洗耳。
今天子春秋鼎盛，不揖让于足下，而洗耳何哉？昂闻惶骇，诉于执政，谓权狂不逊，遂下权吏。
初昂强复，不受嘱请。
及有势位，求者莫不允从。
由是廷议以省郎位轻，不足以伏多士，乃命吏部侍郎专知焉。
府解
京兆府解送，自开元天宝之际。率以在上十人，谓之等第。
必求名实相副，以滋教化之源。
小宗伯倚而选之，或悉中第。不然，十得其七八。
苟异于是，则往往牒贡院，请放落之由。
暨咸通、乾符，则为形势吞爵临制，近同及第。
得之者首相夸诧，车服多侈靡，不以为僭，仍期集人事，真实之士不复齿矣。
所以废置不定，职此之由。诸州解
同华解与京兆无异，若首送，无不捷者。元和中，令狐楚镇三峰，时及秋赋。
榜云：特置五场试。
盖诗歌文赋帖经为五。
常年以清要诗题求荐者，率不减十数人。
其年莫有至者，虽不远千里而来，闻是皆寝去。
惟卢弘正独诣华请试。
公命供帐酒馔，侈靡于往时。华之寄客毕纵观于侧。弘正自谓独步。
楚命日试一场，务精不务敏也。
弘正已试两场，马植下解状。
植将家子，从事辈皆窃笑。
楚曰：此未可知。
既而试《登山采珠赋》。略曰：文豹且异于骊龙，采斯疏矣。白石又殊于老蚌，割莫得之。
楚大伏其精当，遂夺弘正解头。
后弘正自丞郎使判盐铁，俄而为植所据。
弘正以手札戏植曰：昔日华元，已遭毒手。
今来鹾务，又中老拳。大中中，纥干峻与魏鈪争府元，而纥干屈居其下。
翌日，鈪暴卒，时父皋方锴南海。由是为无名子所谤曰：离南海之日，应得数斤。当北斗之前，未销一捻。
因此峻兄弟皆罢举。
皆斯于时号张三头。
试杂文
垂拱元年，吴道古等二十七人及第。
榜后敕批云：略观其策，并未尽善。
若依令式，及第者惟止一人。
意欲广收，通滞并许及第。
后至调露二年，考功员外刘恩立奏议加试帖经与杂文，文高者放入策。
寻以则天革命，事复因循。
至神龙二年，方行三场试。
内出霓裳羽衣曲赋，太学创置石经诗。
进士试诗赋，自此始也。
放杂文榜
常兖为礼部，判杂文榜后云：他日登庸，心无不锐。
通宵绝笔，恨即有余。所放杂文过者，常不过百人。
鲍祭酒防为礼部，帖经落人亦甚。时谓之常杂鲍帖。
放榜
贞观初。
放榜日，太宗私幸端门，见进士于榜下缀行而出，喜谓侍臣曰：天下英雄入吾彀中矣。
进士榜头，竖粘黄纸四张，以氈笔淡墨，衮转书曰礼部贡院四字。
或曰，文皇顷以飞帛书之。
又云，象阴注阳受之状。进士旧例，于都省御考试，南院放榜。
张榜墙，乃南院东墙也，别筑起一堵高丈余，外有壖垣。
未辩色，即自北院将榜，就南院张之。
元和六年，为监生郭东里决破棘篱，坼裂文榜，因之后来多以虚榜自省门而出，正榜张亦稍晚？又放榜
郑薰知举，放榜日，唯舍人毕諴到宅谢恩。
至萧倣放榜日，并无朱紫及门。
时论诮之。
五老榜
天复元年，杜德祥榜，放曹松、王希羽、刘象、柯崇、郑希颜等及第。
时上新平内难，闻放新进士，喜甚。
诏选中有孤贫屈人，宜令以名闻，特敕授官。
故德祥以松等塞诏，各授校正。
松、舒州人。学贾司仓为诗，此外无他能，时号松启事为送羊脚状。
希羽，歙州人，词艺优博。
松、希羽、甲子皆七十余。
象，京兆人；崇、希颜，闽人。皆以诗卷及第，亦俱年逾耳顺矣。
时谓五老榜。
谢恩
放榜后，状元已下，到主司宅门，下马缀行而立，敛名纸通呈，门人并叙立于阶下，北上东向。
主司列席褥，东面西向。
主事揖状元已下与主司对拜。
拜讫，状元出行致词，又退著行，各拜，主司答拜。
拜讫，主司云：请诸郎君叙中外，状元已下，各各齿叙，便谢恩。
余人如状元礼。
礼讫，主事云：请状元曲谢名第，第几人谢衣钵。
谢讫，登，即状元与主司对座。
于时公卿来看，皆南行叙座。饮酒数巡，便起，赴期集院。
三日后，又曲谢。
其日，主司方一一言及荐导之处，俾其各谢挈维之力。
苟特达而取，亦要言之矣。期集
然三日后，主司坚请已，即止。
同年初到集所，团司所由辈参状元后，更参众郎君。
拜讫，俄有一吏当中庭唱曰：诸郎君就坐，双东单西。
其日醵罚不少。
又出抽名纸钱，铺底钱。自状元已下，每人三十贯文。
过堂
敕下后，新及第进士过堂。
其日，团司先于光范门里东廊供帐，备酒食。
同年于此候宰相上堂后，于时主司亦命召知闻三两人，会于他处。
此筵罚钱不少。宰相既集，堂吏来请名纸。生徒随座主至中书，宰相横行，都堂门里叙立。
堂吏通云：礼部某姓侍郎领新及第进士见相公。
俄而有一吏，抗声屈主司。及登阶，长揖而退。立于门侧，东向。
然后状元以下叙立阶上。
状元出行行，致词云：今月某日，礼部放榜，某等幸忝成名，皆在相公陶镕之下，不任感惧。
言揖退位。
乃自状元已下，一一自称姓名讫。堂吏云：典客。
主司复长揖，领生徒退。
诣舍人院，主司栏入。
舍人公服靸鞋，延接主司。
然舍人礼貌谨敬有加。
随事叙杯酒。
状元出行致词，答拜。又拜如初，便出。
于廊下候主司出，一揖而已。
当时诣宅谢恩，便致饮席。
题名
神龙已来，杏园宴后，皆于慈恩塔下题名，同年中推一善书者。
已时他有将相，则朱书之。
及第后，知闻或遇未及第时题名处，则为添前字。
故昔人有诗云：曾题名处添前字，送出城人乞旧衣。
关试
吏部员外于南省试判两节，试后授春关，谓之关试。
诸生谢恩，其日称门生，谓之一日门生。
自此方属吏部矣。
