竹叙竹类涕竹棘竹筻簕竹菡苰竹慈竹筋竹百叶竹桃枝竹瘿竹
罗浮竹童子寺竹竹花竹箹竹实
五谷雨稻雨粟雨麦雕葫雨谷摇枝粟凤冠粟绕明豆延精麦紫沉麻
雨五谷野粟石壳芋雀芋甘蔗
茶荈叙茶获神茗飨茗获报消食茶
竹
叙竹类
《竹谱》：竹类有三十九。
涕竹
南方荒中有涕竹，长数百丈，围三丈六尺，厚八九寸。可以为船。
其笋甚美，煮食之，可止疮疠。棘竹
棘竹一名笆竹，节皆有刺，数十茎为丛。
南夷种以为城，猝不可攻。
或自崩根出，大如酒瓮，纵横相承，状如缲车。
食之，下人发。
筻簕竹
筻簕竹，皮薄而空多，大者径不逾二寸，皮上有粗涩文，可为错子。
错甲，利胜于铁。
若钝，以浆水浇之，还复快利
菡苰竹
菡苰竹，大如脚指，腹中白幕拦隔，状如湿面。将成而筒皮未落，辄有细虫啮处，成赤迹，似绣画可爱。
慈竹
慈竹，夏月经雨，滴汁下地，生蓐，似鹿角，色白。
食之，已痢。
筋竹
筋竹，南方以为矛。
笋未成竹时，堪为弩弦。
百叶竹
百叶竹，一枝百叶。
有毒。
桃枝竹
东官郡，汉顺帝时属南海，西接高凉郡，又以其地为司监都尉。
东有芜地，西接临大海。
有长洲，多桃枝竹，缘岸而生。
瘿竹
东洛胜境有三溪，张文规有庄近溪。
忽有竹一竿生瘿，大如李。
罗浮竹
唐贞元中，有盐户犯禁，逃于罗浮山。深入第十三岭，遇巨竹万千竿，连直岩谷。
竹围皆二丈余，有三十九节，二丈许。
逃者遂取竹一竿，破以为蔑。
会赦宥，遂挈以归。
有人得一蔑，奇之，献于太守李复。
乃图而纪之。
予尝览《竹谱》曰： 云丘帝竹，一节为船。 
又何伟哉！
南海以竹为甑者，类见之矣，皆罗浮之竹也。
童子寺竹
唐李卫公言：北都唯童子寺有竹一窠，才长数尺。
相传其寺纲维，每日报竹平安。
竹花
《山海经》曰：竹生花，其年便枯。
竹六十年易根，易根必花，结实而枯死。
实落复生，六年而成町。
子作穗，似小麦。
竹箹
竹复死曰箹。
六十年一易根，易根则结实枯死。
竹实
唐天复甲子岁，自陇而西，迨于褒梁之境，数千里内亢阳，民多流散。
自冬经春，饥民啖食草木，至有骨肉相食者甚多。
是年，忽山中竹无巨细，皆放花结子。
饥民采之，舂米而食，珍于粳糯。
其子粗，颜色红纤，与今红粳不殊，其味尤更馨香。
数州之民，皆挈累入山，就食之。
至于溪山之内，居人如市，人力及者，竞置囤廪而贮之。
家有羡粮者不少者，又取与荤茹血肉而同食者，呕哕。
如其中毒，十死其九。
其竹，自此千蹊万谷，并皆立枯。
十年之后，复产此君。
可谓百万圆颅，活之于贞筠之下。
五谷
雨稻
夏禹时，天雨稻。
古诗云： 安得天雨稻，饲我天下民。 
雨粟
吕后三年，秦中天雨粟。雨麦
汉武帝时，广阳县雨麦。
雕葫
太液池边，皆是雕葫紫萚、绿节蒲丛之类。
又多紫龟绿鳖。池边多平沙，沙上鹈鹕鸆。
鸿鶃，动辄成群。
雨谷
汉宣帝时，江淮饥馑，人相食。
天雨谷三日。
寻魏地奏，亡谷二千顷。
摇枝粟
宣帝地节元年，乐浪之东，有背明之国人至，贡方物。
言其乡土在扶桑之东，见日出于西方。
其国昏昏恒开。宜五谷，名日融泽，方三千里。
五谷皆良，食者延年，清腹一粒。历年不饥。
有摇枝粟，言其枝长而弱，无风常摇，食之益髓。
凤冠粟凤冠粟，似凤鸟之冠。
食者多力。
有游龙粟，枝叶屈曲，如游龙。
有琼膏，色白如银。
食此二粟，令人骨轻。
绕明豆
绕明豆。言其茎弱。自相萦缠。
有挟剑豆。言荚形似人挟剑。而横斜生。
有倾篱豆。言见日则叶垂覆地。
食者不老不疾。
延精麦
延精麦，言延寿益气。
有昆和麦，调畅六腑。
有轻心麦，食者体轻。
有淳和麦，面以酿酒，一醉累月，食之凌冬不寒。
有含露麦，粝中有露，甘如饴。
紫沉麻
紫沉麻，其实不浮。
有云水麻，实冷而光，宜为油泽。
有光通麻，食者行不待烛，则巨胜也。
食之延寿，后天而死。
雨五谷
吴桓王时，金陵雨五谷于贫民家，富民家则不雨。
野粟石壳
宋高祖之初，当晋末饥馑之后。
既即位，而江表二千余里，野粟生焉。
又淮南诸山石壳生，石上生壳也。
袁安云，石壳药名，穗之尤小者是也。
芋
天芋，生终南山中，叶如荷而厚。
雀芋
走兽遇之僵。
甘蔗
南方山有柑樜之林。
其高百丈，围三尺八寸。
促节多汁，甜如蜜。
作啮其汁，令人涌泽。
可以节蛔虫。
人腹中蛔虫，其状如蚓。
此消谷虫也。
多则伤人，少则谷不消。
是甘蔗能灭多益少。
凡蔗亦然。
茶荈
叙茶
茶之名器益众。
剑南有蒙顶石花，或小方，或散芽，号为第一；湖州有顾渚之紫笋，东川神泉、昌明；硖州有碧涧、明月、芳蕊、茱萸簝；福州有方山之生芽；夔州有香山。江陵有楠木；湖南有衡山；岳州有浥湖之含膏；常州有义兴紫笋；婺州有来白；睦州有鸠坑；洪州有西山白露；寿州有霍山黄芽；蕲州有蕲门团黄。浮梁商贾不在焉。
获神茗
《神异记》曰，余姚人虞茫，入山采茗，遇一道士，牵三百青羊，饮瀑布水。
曰： 吾丹丘子也。
闻子善茗饮，常思惠。
山中有大茗，可以相给。祈子他日有瓯檥之余，必相遗也。 因立茶祠。
后常与人往山，获大茗焉。
飨茗获报
刘敬叔《异苑》曰，剡县陈婺妻，少与二子寡居，好饮茶茗。
以宅中有古冢，每饮，先辄祀之。
二子恚之曰： 冢何知？徒以劳祀。 
欲掘去之。
母苦禁而止。
及夜，母梦一人曰： 吾止此冢三百余年，母二子恒欲见毁，赖相保护，又飨吾嘉茗，虽泉壤朽骨，岂忘翳桑之报？ 
及晓，于庭内获钱十万。
似久埋者，唯贯新。
母告二子。
二子惭之。
从是祷酹愈至。
消食茶
唐有人授舒州牧。
李德裕谓之曰，到彼郡日，天柱峰茶，可惠三数角。
其人献之数十斤。
李不受，退还。
明年罢郡。
用意精求，获数角，投之。
德裕悦之而受。
曰： 此茶可以消酒食毒。 
乃命烹一瓯，沃于肉食内，以银合闭之。
诘旦开视，其肉已化为水矣。
众伏其广识也。
