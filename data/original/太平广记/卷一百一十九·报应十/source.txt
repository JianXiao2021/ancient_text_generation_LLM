杜伯公孙圣一作胜燕臣庄子仪游敦王宏宋皇后徐光王陵夏侯玄金玄经旷万默曲俭太乐伎邓琬孔基昙摩忏支法存张超袁粲幼子庾宏奴魏辉俊真子融
杜伯
杜伯名曰恒，入为周大夫。
宣王之妾曰女鸠，欲通之，杜伯不可。
女鸠诉之宣王曰： 窃与妾交。 
宣王信之，囚杜伯于焦，使薛甫与司空锜杀杜伯，其友左儒九谏而王不听。
王曰： 司空锜也。 
祝曰： 何以不杀锜以谢之？ 
宣王乃杀锜，使祝以谢之。伯犹为人而至，言其无罪。
司空又为人而至曰： 臣何罪之有？ 
宣王告皇甫曰： 祝也为我谋而杀人，吾杀者又皆为人而见诉，奈何？ 
皇甫曰： 杀祝以谢，可也。 
宣王乃杀祝以兼谢焉，又无益，皆为人而至，祝亦曰： 我焉知之，奈何以此为罪而杀臣也？ 
后三年，宣王游圃田，从人满野。日中，见杜伯乘白马素车，司空锜为左，祝为右，朱冠起于道左，执朱弓彤矢，射王中心，折脊，伏于弓衣而死。
公孙圣
吴王夫差，杀其臣公孙圣而不以罪。
后越伐吴，王败走，谓太宰嚭曰： 吾前杀公孙圣，投于胥山之下，今道由之。
吾上畏苍天，下惭于地，吾举足而不能进，心不忍往。
子试唱于前，若圣犹在，当有应声。 
圣即从上应曰： 在。 三呼而三应。
吴王大惧，仰天叹曰： 苍天乎，寡人岂可复归乎！ 
吴王遂死不返。
燕臣庄子仪
燕臣庄子仪，无罪而简公杀之，子仪曰： 死者无知则已 若其有知，不出三年，当使君见之。 
明年，简公将祀于祖泽。燕之有祖泽。犹宋之有桑林，国之太祀也，男女观之。
子仪起于道左，荷朱杖击公。公死于车上。
游敦
游敦，字幼齐，汉世为羽林中郎将。
先与司隶校尉胡轸有隙，遂诬敦杀之。
敦死月余，轸病，目睛遂脱，但言伏罪，游幼齐将鬼来，于是遂死。
王宏
汉王宏，字长文，为扶风太守，与司徒王允俱为李耒等所害。
宏素与司隶校尉胡伸不相能，伸因就狱竟其事，宏临死叹曰： 胡伸小子，勿乐人之祸，祸必及汝。 
伸后病，头不得举，眼若睡，见宏来，以大杖击之，数日死，
宋皇后
汉灵帝宋皇后，无宠而居正位，后宫幸姬，众共谮毁。
初，中常侍王甫枉诛渤海王悝及妃，妃即后之姑也。
甫恐后怒，乃与大中大夫程何，共诬后执左道咒诅。
灵帝信之，收后玺绶。
后自致暴室，以忧死，父及兄弟俱被诛。诸常侍大小黄门在省署者，皆怜宋氏无罪。
帝后梦见桓帝曰： 宋皇后何罪过？
而听用邪嬖，使绝其命。 昔渤海王悝，既已自贬，又受诛毙。
今宋后及悝，皆诉于天，上帝震怒，罪在难救。 
梦殊明察，帝既觉而惧，以事问羽林左监许永： 此为何祥？其可禳乎？ 
永对以宋后及渤海无辜之状，并请改葬，以安冤魂，还宋家之徙，复渤海之封，以消灾咎。
帝弗能用，寻亦崩焉。
徐光
徐光在吴，常行术市里间。
种梨桔枣栗，立得食，而市肆卖者，皆已耗矣。
凡言水旱甚验，常过大将军孙綝门，褰衣而趋，左右唾践。
或问其故，答曰： 流血臭腥不可耐。 
綝闻而杀之。斩其首无血。
及綝废幼帝，更立景帝，将拜陵，上车，车为之倾。
因顾见徐光在松柏树上，附手指挥，嗤笑之。
綝恶之，俄而景帝诛綝。
王陵
司马宣王功业日隆，又诛魏大将军曹爽，篡夺之迹稍彰。
王陵时为扬州刺史，以魏帝制于强臣，不堪为主，楚王彪年长而有才，欲迎立之。
兖州刺史董莘，以陵阴谋告宣王。宣王自将中军讨陵，卒至，陵自知势穷。乃单舸出迎。
宣王遂送陵还京师，至项城，过贾逵庙侧，陵呼曰： 贾梁道，吾固尽心于魏之社稷，唯尔有神知之。 
陵遂饮药酒死，三族皆诛。
其年，宣帝有病，白日见逵来，并陵为祟，因呼陵字曰： 彦云缓我！ 
宣王身亦有打处，少时遂卒。
夏侯玄
魏夏侯玄，字太初，以当时才望，为司马景王所忌而杀之。
玄宗族为之设祭，见玄来灵座，脱头置其旁，悉敛果肉食物以纳头，既而还自安颈而言曰： 吾得诉于上帝矣，司马子元无嗣也。 
既而景王薨，遂无子。
文王封次子攸为齐王，继景王后，攸薨。
攸子冏嗣立，又被杀。
及永嘉之乱，有巫见宣王泣云： 我国倾覆，正由曹爽、夏侯玄二人，诉冤得申故也。 
金玄
晋明帝杀力士金玄，谓持刀者曰： 我头多筋，斫之必令即断，吾将报汝。 
刀者不能留意，遂斫数疮，然后绝。
后见玄绛冠朱服，赤弓彤矢，射持刀者，呼云： 金玄缓我！ 
少时而死。
经旷
河间国兵张粗、经旷，二人相与谐善。
晋太元十四年五月五日，共升钟岭，坐于山椒。
粗酒酣失性，拔刀斩旷。
旷托梦于母，自说为粗所杀，尸在涧间，脱裳覆腹，寻觅之时，必难可得，当令裳飞起此处也。
明晨追捕，一如所言。
粗知事露，将谋叛逸，出门，见旷手执双刀，来拟其面，遂不得去。
母遂报官，粗伏辜。
万默
晋山阴县令石密，先经为御史，枉奏杀句容令万默。
密寻白日见默来，杀密死。
曲俭
前凉张天锡元年，西域校尉张颀杀曲俭。
俭临死，具言取之。
后颀后见白狗，以刀斫之，不中，颀便倒地不起。
左右见俭在旁，遂暴卒。
太乐伎
宋元嘉中，李龙等夜行掠劫。
于时丹阳陶继之为秣陵县令，令人密寻捕，遂擒龙等，引人是太乐伎。
劫发之夜，此伎与同伴往就人宿，共奏音声。
陶不详审，为作款引，随例申上。
而所宿主人及宾客，并相明证。
陶知枉滥，但以文书已行，不欲自为通塞，并诸劫十人，于郡门斩之。
此伎声价艺态，又殊辨慧，将死之日曰： 我虽贱隶，少怀慕善，未尝为非，实不作劫。
陶令已当具知，枉见杀害。
若无鬼则已。有鬼必自陈诉。 
因弹琵琶，歌数曲而就死。
众知其枉，莫不陨泣。
经月余，陶遂梦伎来至案前云： 昔枉见杀，实所不忿，诉天得理，今故取君。 
便跳入陶口，乃落腹中。
陶即惊寤，俄而倒，状若风癫，良久苏醒。有时而发，发即夭矫，头乃著背，四日而亡。
亡后家便贫瘁，二儿早死，余有一孙，穷寒路次。
邓琬
宋泰始元年，江州刺史邓琬，立晋安王子勋为帝，作乱。
初南郡太守张悦得罪，锁归扬都，及湓口，琬赦之，以为冠军将军，共纲纪军事，袁顗既败，张悦惧诛，乃称暴疾，伏甲而召邓琬。既至，谓之曰： 卿首唱此祸，今事急矣，计将安出？ 
琬曰： 斩晋安王以待王师，或可以免。 
悦怒曰： 卿始此祸，而欲卖罪少帝乎？ 
命斩于床前，并杀其子，以琬头降。
至五年，悦卧疾，见琬为厉，遂死。
孔基
会稽孔基勤学有志操，族人孔敞使其二子从基为师。
而敞子并凶狠，趋向不轨，基屡言于敞，此儿常有忿志。
敞寻丧亡，服制既除，基以宿旧，乃赍羊酒往看二子。
二子犹怀宿怨，潜遣奴路侧杀基。
奴还未至，乃见基来，张目攘袂，厉声言曰： 奸丑小竖，人面兽心，吾蒙顾存昔，敦旧平生，有何怨恶，候道见害，反天忘父，人神不容，要当断汝家种。
从此之后，数日见形孔氏。
无几，大儿向厕，忽便绝倒，络绎往看，已毙于地。
次者寻复病疽而死，卒致兄弟无后。
昙摩忏
沮渠蒙逊时，沙门昙摩忏者，博达多识，为蒙逊之所信重，魏氏遣李顺拜蒙逊为凉王，乃求昙摩忏，蒙逊怯而不与。
昙摩忏意欲入魏，屡从蒙逊请行，蒙逊怒杀之。
既而左右当白日中，见昙摩忏以剑击蒙逊，因以疾而死。
支法存
支法存者，本自胡人，生长广州，妙善医术，遂成巨富。
有八九尺毾毲。百种形象，光彩曜目。又有沉香八尺板床，居常芬馥。
王谭为广州刺史，大儿劭之，屡求二物，法存不与。
王因状法存豪纵，杀而籍没家财焉。
死后，形见于府内，辄打阁下鼓，似若称冤，如此经月。王寻得病，恒见法存守之，少时遂亡。
劭之比至扬都，又死焉。
张超
高平金乡张超，先与同县翟愿不和。
愿以宋元嘉中，为方舆令，忽为人所杀。咸疑是超。
超后除金乡县令，解职还家，入山伐材。
翟兄子铜乌，执弓持矢，并赍酒礼，就山馈之。
斟酌已毕，铜乌曰： 明府昔害我叔，无缘同戴天日。 
即引弓射之，超乃死。
铜乌其夜见超云： 我不杀汝叔，横见残害。今已上诉，故来相报。 
引刀刺之，吐血而死。
袁粲幼子
齐高祖欲禅，宋尚书令袁粲举兵不从，被害。
其幼子，乳母潜将投粲门生狄灵庆，灵庆杀之。
经年，忽见儿骑狗戏如常，后复有一狗，走入灵庆家。
遇灵庆，便噬杀之，其妻子并死于狗。
庾宏奴
庾宏为竟陵王府佐，家在江陵。
宏令奴无患者，载米饷家。未达三里，遭劫被杀。
尸流泊查口村，时岸旁有文欣者，母病。医云： 须得髑髅屑服之，即差。 
欣重赏募索。
有邻妇杨氏见无患尸，因断头与欣。
欣烧之，欲去皮肉，经三日夜不焦，眼角张转。欣虽异之，犹惜不弃，因刮耳颊骨，与母服之。
即觉骨停喉中，经七日而卒。
寻而杨氏得疾，通身洪肿，形如牛马，见无患头来骂云： 善恶之报，其能免乎？ 
杨氏以语儿，言终而卒。
魏辉俊
北齐阳翟太守张善，苛酷贪叨，恶声流布。兰台遣御史魏辉俊，就郡治之，赃贿狼籍，罪当合死。
善于狱中，使人通诉，反诬辉俊为纳民财，枉见推缚。
文宣帝大怒，以为法司阿曲，必须穷正，令尚书令左丞卢斐复验之。
斐遂希旨，成辉俊罪状，奏报，于州斩决。
辉俊遗语令史曰： 我之情理，是君所见，今日之事，可复如之。当办纸百番，笔二管，墨一绽，以随吾尸，若有灵祗，必望报卢。 
令史哀悼，为之殡敛，并备纸笔。
十五日，善得病，唯云叩头，旬日而死。
才两月，卢斐坐讥驳魏使，为魏收奏，文宣帝鸩杀之。
真子融
真子融，北齐世尝为井陉关收租使，脏货甚，为人所纠。
齐主欲以行法。
意在穷治，乃付并州城局参军崔法瑗，与中书舍人蔡晖，共拷其狱。然子融罪皆在赦前，法瑗等观望上意，抑为赦后。
子融临刑之际，怨诉百端，既不得理，乃曰： 若使此等平直，是无天道。 
后十五日，法瑗无病死。
经一年许，蔡晖患病，肤肉烂堕都尽，苦楚日加，方死。
