许生颜浚郝惟谅浮梁张令欧阳敏奉天县民
许生
会昌元年春，孝廉许生，下第东归。
次寿安，将宿于甘泉店。
甘棠馆西一里已来，逢白衣叟，跃青骢，自西而来。
徒从极盛，醺颜怡怡，朗吟云：春草萋萋春水绿，野棠开尽飘香玉。
繍岭宫前鹤发人，犹唱开元太平曲。
生策马前进，问其姓名，叟微笑不答。
又吟一篇云：厌世逃名者，谁能答姓名。
曾闻三乐否，看取路傍情。
生知其鬼物矣，遂不复问。
但继后而行，凡二三里，日已暮矣。
至喷玉泉牌堠之西，叟笑谓生曰：吾闻三四君子，今日追旧游于此泉。
吾昨已被召，自此南去。吾子不可连骑也。
生固请从，叟不对而去，生纵辔以随之。
去甘棠一里会，见车马导从，填隘路歧，生麾盖而进。
既至泉亭，乃下马。
伏于丛棘之下，屏气以窥之。
见四丈夫，有少年神貌扬扬者，有短小器宇落落者，有长大少髭髯者，有清瘦言语及瞻视疾速者，皆金紫，坐于泉之北矶。
叟既至，曰：玉川来何迟？
叟曰：适傍石墨涧寻赏，憩马甘棠馆亭。于西楹偶见诗人题一章，驻而吟讽，不觉良久。
座首者曰：是何篇什？得先生赏叹之若是？
叟曰：此诗有似为席中一二公有其题，而晦其姓名，怜其终章皆有意思，乃曰： 浮云凄惨日微明，沈痛将军负罪名。
白昼叫阍无近戚，缟衣饮气只门生。
佳人暗泣填宫泪，厩马连嘶换主声。
六合茫茫悲汉土，此身无处哭田横。
座中闻之，皆以襟袖拥面，如欲恸哭。
神貌扬扬者云：我知作诗人矣，得非伊水之上，受我推食脱衣之士乎？
久之，白衣叟命飞杯，凡数巡巡，而座中欷歔未已。
白衣叟曰：再经旧游，无以自适。宜赋篇咏，以代管弦。
命左右取笔砚，乃出题云：《喷玉泉感旧游书怀》，各七言长句。
白衣叟倡云：树色川光向晚晴，旧曾游处事分明。
鼠穿月榭荆榛合，草掩花园畦垅平。
迹陷黄沙仍未寤，罪标青简竟何名。
伤心谷口东流水，犹喷当时寒玉声。
少年神貌扬扬者诗云：鸟啼莺语思何穷，一世荣华一梦中。
孝固有冤藏蠹简，邓攸无子续清风。
文章高韵传流水，丝管遗音托草虫。
春月不知人事改，闲垂光彩照宫。
短小器宇落落者诗云：桃蹊李径尽荒凉，访旧寻新益自伤。虽有衣衾藏李固，终无表疏雪王章。羁魂尚觉霜风冷，朽骨徒惊月桂香。天爵竟为人爵误，谁能高叫问苍苍。
清瘦及瞻视疾速者诗云：落花寂寂草绵绵，云影山光尽宛然。
坏室基摧新石鼠，潴宫水引故山泉。
青云自致惭天爵，白首同归感昔贤。
惆怅林间中夜月，孤光曾照读书筵。
长大少须髯者诗云：新荆棘路旧衡门，又驻高车会一樽。
寒骨未沾新雨露，春风不长败兰荪。
丹诚岂分埋幽壤，白日终希照覆盆。
珍重昔年金谷友，共来泉际话孤魂。
诗成，各自吟讽，长号数四，响动岩谷。
逡巡，怪鸟鸱枭，相率啾唧；大狐老狸，次第鸣叫。
顷之，骡脚自东而来，金铎之声，振于坐中。各命仆马，颇甚草草。惨无言语，掩泣攀鞍，若烟雾状，自庭而散。
生于是出丛棘。
寻旧路，匹马龁草于涧侧，蹇童美寝于路隅。
未明，达甘泉店。
店媪诘昌夜，生具以对媪。
媪曰：昨夜三更，走马挈壶，就我买酒，得非此耶？
开柜视，皆纸钱也。颜浚
会昌中，进士颜浚，下第游广陵。遂之建业，赁小舟，抵白沙。
同载有青衣，年二十许，服饰古朴，言词清丽。
浚揖之，问其姓氏，对曰：幼芳姓赵。
问其所适，曰：亦之建业。
浚甚喜，每维舟，即买酒果，与之宴饮。
多说陈隋间事，浚颇异之，即正色敛衽不对。
抵白沙，各迁舟航，青衣乃谢浚曰：数日承君深顾，某陋拙，不足奉欢笑。然亦有一事，可以奉酬。
中元必游瓦官阁，此时当为君会一神仙中人。况君风仪才调，亦甚相称。望不逾此约。至时。
某候于彼。
言讫，各登舟而去。浚志其言，中元日，来游瓦官阁。
士女阗咽，及登阁，果有美人，从二女仆，皆双环而有媚态。
美人依栏独语，悲叹久之。
浚注视不易，美人亦讶之。
又曰：幼芳之言不谬矣。
使双鬟传语曰：西廊有惠鉴闍黎院，则某旧门徒。
君可至是，幼芳亦在彼。
浚甚喜，蹑其踪而走，果见同舟青衣，出而微笑。
浚遂于美人叙寒暄，言语毕日。
僧进茶果。
至暮，谓浚曰：今日偶此登览，为惜高阁。病兹用功，不久毁除。
故来一别，幸接欢笑。某家在清溪，颇多松月，室无他人，今夕必相过。
某前往，可与幼芳后来。
浚然之，遂乘轩而去。
及夜，幼芳引浚前行，可数里而至。有青衣数辈，秉独迎之。
遂延至内室，与幼芳环坐，曰：孔家娘子相邻，使邀之曰： 今夕偶有佳宾相访，愿同倾觞，以解烦愤。
少顷而至，遂延入，亦多说陈朝故事。
浚因起白曰：不审夫人复何姓第，颇贮疑讶。
答曰：某即陈朝张贵妃，彼即孔贵嫔。
居世之时，谬当后主采顾，宠幸之礼，有过嫔嫱。
不幸国亡，为杨广所杀。
然此赋不仁可甚，于刘禅、孔皓，岂无嫔御？
独有斯人，行此冤暴。
且一种亡国，我后主实即风流，诗酒追欢，琴樽取乐而已。
不似杨广，西筑长城，东征辽海，使天下男冤女旷，父寡子孤。
途穷广陵，死于匹夫之手，亦上天降鉴，为我报仇耳！
孔贵嫔曰：莫出此言，在坐有人不欲。
美人大叫笑曰：浑忘却。
浚曰：何人不欲斯言耶？
幼芳曰：某本江令公家嬖者，后为贵妃侍儿。国亡之后，为隋宫御女。
炀帝江都，为侍汤膳者。
及化及乱兵入，某以身蔽帝，遂为所害。
萧后怜某尽忠于主，因使殉葬。
后改葬于雷塘侧，不得从焉。时至此谒贵妃耳。
孔贵嫔曰：前说尽是闲理，不如命酒，略延曩日之欢耳。
遂命双鬟持乐器，洽饮久之。
贵妃题诗一章曰：秋草荒台响夜萤，白杨声尽减悲风。
彩笺曾擘欺人总，绮阁尘清玉树空。
孔贵嫔曰：宝阁排云称望仙，五云高艳拥朝天。
清溪犹有当时月，夜照琼花绽绮筵。
幼芳曰：皓魂初圆恨翠娥，繁华浓艳竟如何？
两朝唯有长江水。依旧行人逝作波。
浚亦和曰：萧管清吟怨丽华，秋江寒月倚窗斜。
惭非后主题笺客，得见临春阁上花。
俄闻叩门曰：江脩容、何婕妤、袁照仪来谒贵妃。
曰：窃闻今夕佳宾幽会，不免辄窥盛筵。
俱艳其衣裾，明其珰珮而入坐。
及见四篇，捧而泣曰：今夕不意再逢三阁之会，又与新狎客题诗也。
顷之，闻鸡鸣，孔贵嫔等俱起，各辞而去。
浚与贵妃就寝，欲曙而起。
贵妃赠辟尘犀簪一枚，曰：异日睹物思人。昨宵值客多，未尽欢情。别日更当一小会，然须谘祈幽府。
呜咽而别。
浚翌日懵然，若有所失。
信宿，更寻曩日地，则近清溪，松桧丘墟。询之于人，乃陈朝宫人墓。
浚惨恻而返，数月，阁因寺废而毁。
后至广陵，访得吴公台炀帝旧陵，果有宫人赵幼芳墓，因以酒奠之。
郝惟谅
荆州之民郝惟谅，性粗率，勇于私斗。
会昌二年寒食日，与其徒游于郊外，蹴踘角力，醉卧冢间。
宵分始寤，将归，道左见一人家，室绝卑陋，虽张灯而颇昏暗。
遂诣乞浆，有一妇人，容色惨悴，服装雅素，方向灯纫缝。
延郝，良久谓郝曰：知君有胆气，故敢情托。
妾本秦人，姓张氏，嫁与府衙健儿李自欢。自欢太和中，戌边不返，妾遘疫而殁。
别无亲戚，为邻里殡于此处，已逾一纪，迁葬无因。
凡死者饥骨未复于土，魂神不为阴司所籍。虽散恍惚，如梦如醉。
君能便妾遗骸得归泉壤，精爽有托，斯愿毕矣。
郝曰：某生业素薄，力且不办，如何？
妇人云：某虽为鬼，不废女工。
自安此，常造雨衣，与胡氏佣作，凡数年矣。
所聚十三万，葬备有余也。
郝许诺而归。
迟明，访之胡氏，物色皆符，乃具以告。
即与偕往殡所，毁瘗视之，散钱培榇，数如其言。
胡氏与郝，哀而异之。
复率钱于同辈，合二十万，盛其凶仪，瘗于鹿顶原。
其夕，见梦于胡郝。
浮梁张令
浮梁张令，家业蔓延江淮间，累金积粟，不可胜计。
秩满，如京师，常先一程致顿，海陆珍美毕具。
至华阴，仆夫施幄幙，陈樽垒。
庖人炙羊方熟，有黄衫者，据盘而坐。
仆夫连叱，神色不挠。
店妪曰：今五坊弋罗之辈，横行关内，此其流也，不可与竞。
仆夫方欲求其帅以责之，而张令至，具以黄衫者告，张令曰：勿叱。
召黄衫者问曰：来自何方？
黄衫但唯唯耳。
促暖酒，酒至，令以大金钟饮之。
虽不谢，似有愧色。
饮讫，顾炙羊，著目不移，令自割以劝之。
一足尽，未有饱色，令又以奁中餤十四五啖之。
凡饮二斗余，酒酣，谓令曰：四十年前，曾于东店得一醉饱，以至今日。
令甚讶，乃勤恳问姓氏，对曰：某非人也，盖直送关中死籍之吏耳。
令惊问其由，曰：太山召人魂，将死之籍付诸岳，俾某部送耳，令曰：可得一观呼？
曰：更窥亦无患。
于是解革囊，出一轴，其首云：太行主者牒金天府。
其第二行云：贪财好杀，见利忘义人，前浮梁县令张某。
即张君也，令见名，乞告使者曰：修短有限，谁敢惜死。
但某方强仕，不为死备，家业浩大，未有所付。何术得延其期？
某囊橐中，计所值不下数十万，尽可以献于执事。
使者曰：一饭之恩，诚宜报答。
百万之贶，某何用焉？
今有仙官刘纲，谪在莲花峰。足下宜匍匐径往，哀诉奏章，舍此则无计矣。
某昨闻金天王与南岳博戏不胜，输二十万，甚被逼逐。
足下可诣岳庙，厚数以许之，必能施力于仙官。纵力不及，亦得路于莲花峰下。不尔，荆榛蒙密，川谷阻绝，无能往者。
令于是赍牲牢，驰诣岳庙，以千万许之。
然后直诣莲花蜂，得幽径。
凡数十里，至峰下，转东南，有一茅堂。
见道士隐几而坐，问令曰：腐骨秽肉，魂亡神耗者，安得来此？
令曰：钟鸣漏尽，露唏顷刻。
窃闻仙官，能复精魂于朽骨，致肌肉于枯骸。
既有好生之心，岂惜奏章之力？
道士曰：吾顷为隋朝权臣一奏，道谪居此峰。尔何德于予，欲陷吾为寒山之叟乎？
令衷祈愈切，仙官神色甚怒。
俄有使者，赍一函而至，则金天王之书扎也。
仙官览书，笑曰：关节既到，难为不应。
召使者反报，曰：莫又为上帝谴责否？
乃启玉函，书一通，焚香再拜以遣之。
凡食顷，天符乃降，其上署彻字，仙官复焚香再拜以启之，云：张某弃背祖宗，窃假名位。不顾礼法，苟窃官荣。而又鄙僻多藏，诡诈无实。百里之任，已是叨居；千乘之富，今因苟得。
令按罪已实，待戮余魂。
何为奏章，求延厥命？
但以扶危拯溺者，大道所尚；纾刑宥过者，玄门是宗。
狥尔一甿，我全弘化，希其悛恶，庶乃自新。
贪生者量延五年，奏章者不能无罪。
仙官览毕，谓令曰：大凡世人之寿，皆可至百岁。而以喜怒哀乐，汩没心源；爱恶嗜欲，伐生之根。
而又扬己之能，掩彼之长，颠倒方寸，顷刻万变。
神倦思怠，难全天和。
如彼淡泉，汩于五味，欲致不坏，甚可得乎？
勉导归途，无堕吾教。
令拜辞，举手已失所在。
复寻旧路，稍觉平易，行十余里，黄衫吏迎前而贺。
令曰：将欲奉报，愿知姓字。
吏曰：吾姓钟，生为宣城县脚力。亡于华阴，遂为幽冥所录。
递符之役，劳苦如旧。令曰：何以免执事之困？
曰：但酬金天王愿，曰请置子为阍人，则吾饱神盘子矣。
天符已违半日，难更淹留。
便与执事别，入庙南柘林三五步而没。
是夕，张令驻车华阴，决东归。
计酬金天王愿，所费数逾二万，乃语其仆曰：二万可以赡吾十舍之资粮矣，安可受祉于上帝，而私谒于土偶人乎？
明旦，遂东至偃师，止于县馆。
见黄衫旧吏，赍牒排闼而进，叱张令曰：何虚妄之若是？
今祸至矣。由尔偿三峰之愿不果，俾吾答一饭之恩无始终。悒悒之怀，如痛毒螫。
言讫，失所在。
顷刻，张令有疾，留书遗妻子，未讫而终。
欧阳敏
行客或薄暮至此，即有人远迎安泊，及晓前进，往往有死者。
杨州客欧阳敏，侵夜至，其鬼即为一老叟，迎归舍。
夜半后，诣客问乡地，便以酒炙延待。
客从容谈及阴骘之事，叟甚有惊怍之色。
客问怪之，乃问曰：鬼神能侵害人乎？
人能害鬼乎？
叟曰：鬼神之事，人不知，何能害之？
鬼神必不肯无故侵害人也。或侵害人者，恐是妖鬼也，犹人间之贼盗耳。
若妖鬼之害人，偶闻于明神，必不容。亦不异贼盗之抵宪法也。
叟复深有忧色，客怪之甚，遂谓叟曰：我若知妖鬼之所处，必诉于尊神，令尽剪除。
叟不觉起拜，叩头而言曰：我强鬼也，虑至晓，君子不容，今幸望哀恕。
仍献一卷书与客曰：此书预知帝王历数，保惜保惜。
客受之，至曙，不辞而去，回顾乃一坏坟耳。
其书是篆字，后客托人译之，传于世。
奉天县民
会昌五年，奉天县国盛村民姓刘者，病狂，发时乱走，不避井堑。
其家为迎禁咒人侯公敏治之。
公敏才至，刘忽起曰：我暂出，不假尔治。
因杖薪担至田中，袒而运担，状若击物，良久而返。
笑曰：我病已矣，适打一鬼头落，埋于田中。
兄弟及咒者，犹以为狂，遂同往验焉。
刘掘出一骷髅，戴赤发十余茎，其病竟愈。
