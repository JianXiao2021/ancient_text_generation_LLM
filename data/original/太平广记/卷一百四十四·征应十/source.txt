吕群朱克融王涯温造李宗闵柳公济王涯王潜韩约王氏王哲杜牧卢献卿卢骈封望卿崔彦曾崔雍庞从
吕群
唐进士吕群，元和十一年下第游蜀。
性粗褊不容物，仆使者未尝不切齿恨之。
时过褒斜未半，所使多逃去，唯有一厮养。
群意凄凄。行次一山岭，复歇鞍放马，策杖寻径，不觉数里。见杉松甚茂，临溪架水。
有一草堂，境颇幽邃，似道士所居，但不见人，复入后斋，有新穿土坑，长可容身，其深数尺，中植一长刀，旁置二刀。又于坑旁壁上，大书云： 两口加一口，即成兽矣。
群意谓术士厌胜之所，亦不为异。
即去一二里，问樵人，向之所见者，谁氏所处。
樵人曰： 近并无此处。 
因复窥之，则不见矣。
后所到众会之所，必先访其事。
或解曰： 两口君之姓也，加一口品字也。三刀州字，亦象也，君后位至刺史二千石矣。 
群心然之。
行至剑南界，计州郡所获百千，遂于成都买奴马服用，行李复泰矣。
成都人有曰南竖者，凶猾无状，货久不售。群则以二十缗易之，既而鞭挞毁骂。奴不堪命，遂与其佣保潜有戕杀之心，而伺便未发耳。
群至汉州，县令为群致酒宴。时群新制一绿绫裘，甚华洁。县令方燃蜡炬，将上于台，蜡泪数滴，污群裘上。县令戏曰： 仆且拉君此裘。 
群曰： 拉则为盗矣。 
复至眉州，留十余日。冬至之夕，逗宿眉西之正见寺。
其下且欲害之。适遇院僧有老病将终，侍烛不绝。其计不行。
群此夜忽不乐，乃于东壁题诗二篇。
其一曰： 路行三蜀尽，身及一阳生。
赖有残灯火，相依坐到明。 
其二曰： 社后辞巢燕，霜前别蒂蓬；愿为蝴蝶梦，飞去觅关中。 
题讫，吟讽久之，数行泪下。
明日冬至，抵彭山县。县令访群，群形貌索然。谓县令曰： 某殆将死乎？ 
意绪不堪，寥落之甚。
县令曰： 闻君有刺使三品之说，足得自宽也。 
县令即为置酒，极欢。至三更，群大醉，舁归馆中。
凶奴等已于群所寝床下，穿一坑，如群之大，深数尺。
群至，则舁置坑中，断其首，又以群所携剑，当心钉之，覆以土讫，各乘服所有衣装鞍马而去。
后月余日，奴党至成都，货鬻衣物略尽。有一人分得绿裘，径将北归，却至汉州衔中鬻之。适遇县令偶出见之，识其烛泪所污，擒而问焉，即皆承伏。
时丞相李夷简镇西蜀，尽捕得其贼。
乃发群死处，于褒中所见，如影响焉。
朱克融
唐宝历二年春，范阳节度使朱克融猎鹿。
鹿胆中得珠，如弹丸，黑色，初软后硬，如石光明。
或问麻安石曰： 是何祥也？ 
安石曰： 此事自古未有。请以意推之。 
鹿胆得珠，克融以为己瑞。鹿者禄也，鹿死是禄尽也。
珠初软后硬，是珠变也。禄尽珠变，必有变易之事。衰亡之兆也。
自此克融言辞轻发。
是年五月，果帐下军乱，而全家被杀。
王涯
唐丞相王涯，大和九年掌邦赋，又主簿盐铁。
其子仲翔尝一日避暑于山亭，忽见家僮数十皆无首，被血来仲翔前。
仅食顷，方不见。
仲翔惊异且甚，即具白之，愿解去权位。
涯不听，是岁冬十一月，果有郑注之祸。
温造
新昌里尚书温造宅，桑道茂尝居之。
庭有二柏树甚高。桑生曰： 夫人之所居，古木蕃茂者，皆宜去之。
且木盛则土衰，由是居人有病者，乃土衰之致也。 
于是以铁数十钧，镇于柏树下。既而告人曰： 后有居，发吾所镇之地者，其家长当死。 
唐大和九年，温造居其宅。因修建堂宇，遂发地，得桑生所镇之铁。
后数日，造果卒。
李宗闵
唐丞相李宗闵，大和七年夏出镇汉中。明年冬，再入相。又明年夏中，尝退朝于靖安里第。
其榻前有熨斗，忽跳掷久之，宗闵异且恶。
是时李训、郑注，以奸诈得幸。
数言于帝。训知之，遂奏以致其罪。
后旬日，有诏贬为明州刺史，连贬朝州司户。
盖其兆也。
柳公济柳公济尚书，唐大和中奉诏讨李同揵。
既出师，无何，麾枪忽折。
客有见者叹曰： 夫大将军出师，其门旗及麾枪折者，军必败。不然，上将死。 
后数月，公济果薨。
凡军出征，有乌鸢随其后者，皆败亡之征。
有曾敬云者，尝为北都裨将。李师道叛时，曾将行营兵士数千人。每出军，有乌鸢随其后，即军必败，率以为常。
后舍家为僧，住于太原凝定寺。
大和九年，罗立言为京兆尹，尝因入朝。
既冠带，引镜自视，不见其首。
遂语于季弟约言。
后果为李训连坐，诛死。
唐永宁王相涯三怪。
淅米作人苏闺，本是王家炊人，至荆州方知。
因问王家咎征。
言宅南有一井，每夜常沸涌有声。昼窥之，或见铜叵罗，或见银熨斗者，水腐不可饮。
又王相内斋有禅床，柘材丝绳，工极精巧。
无故解散。各聚一处。王甚恶之，命焚于灶下。
又长子孟博晨兴，见堂地上有凝血数沥，踪至大门方绝。孟博遽令铲去。王相初不知也。
未数月及难。
王潜
唐大和，王潜为荆南节度使。
无故有白马驰入府门而毙，僵卧塞途。
是岁而潜卒，此近马祸也。
韩约
韩约，唐大和中为安南都护。
时土产有玉龙膏，南人用之，能化银液。
耆旧相传，其膏不可赍往，犯者则为祸耳。
约不之信，及受代还阙，贮之以归。时为执金吾，果首罹甘露之祸，乃贪利冒货之所致也。
王氏
唐河阳城南百姓王氏庄，有小池，池边巨柳数栽。
开成末，叶落池中，旋化为鱼，大小如叶，食之无味。
至冬，其家有官事。
王哲
唐虔州刺史王哲在平康里治第西偏。
家人掘地，拾得一石子，朱书其上曰： 修此不吉。 
家人揩拭，转分明。
乃呈哲。哲意家人惰于畚锸，自磨，朱深若石脉。哲甚恶之。
其月哲卒。
杜牧
唐杜牧自宣城幕除官入京，有诗留别云： 同来不得同归去，故国逢春一寂寥。 
其后二十余年，连典四郡。
后自湖州刺史拜中书舍人，题汴河云： 自怜流落西归疾，不见春风二月时。 
自郡守入为舍人，未为流落，至京果卒。
卢献卿
范阳卢献卿，唐大中中举进士，词藻为同流所推。
作《愍征赋》数千言，时人以为庾子山《哀江南》之亚。
连年不中第，荡游衡湘，到郴而病。
梦人赠诗云： 卜筑郊原古，青山唯四邻；扶疏绕屋树，寂寞独归人。 
献卿旬日而殁。
郴守为葬之近郊。
果以夏初，皆符所梦者。
卢骈
唐卢骈员外，才俊之士。
忽一日晏抵青龙精舍，休僧院，词气凄惨，如蓄甚忧，其呼嗟往复于轩槛间。僧问不对。逮夜将整归骑，徘徊四顾，促命毫砚，题于南楣曰： 寿夭虽云命，荣枯亦太偏；不知雷氏剑，何处更冲天。 题毕，草草而去。
涉旬出官，未逾月卒。
其诗至今在院，僧逢其人，辄话其异。
封望卿
唐封望卿，仆射敖之子。
杜邠公悰镇岐下，自省中请为判官。
其所常居室壁，有笔洒墨迹者。
望卿一日，忽以指爪尽掐去之，其色如丧。洎侍儿或问其故，望卿默不应。
无何病甚，谓侍儿曰： 记吾前日以指瓜掐墨迹否？
吾其时恶之，不能语汝。每点乃一鬼字。
数日而卒。
崔彦曾
荥阳郡城西有永福湖，引郑水以涨之。
平时环岸皆台树花木，乃太守郊劳班饯之所。西南壖多修竹乔林，则故徐帅崔常侍彦曾之别业也。
唐咸通中，庞勋作乱。彦曾为贼执，湖水赤如凝血者三日。
未几而凶问至。
昔河间王之征辅公袥也，江行，舟中宴群帅，命左右以金碗酌江水。
将饮之，水至忽化为血，合座失色。
王徐曰： 碗中之血，公袥授首之征。 
果破之，则祸福之难明也如是。崔雍
崔雍起居，誉望清美，尤嗜古书图画。
故钟王韩展之迹，萃于其家；常宝太真上马图一轴，以为画品之上者。
唐咸通戊子岁，授禄二千石于和州。
值庞勋构逆，丰沛间贼锋四掠，历阳么郡。
右史儒生，非枝拒所及矣，乃命小将赍持牛酒犒贼师，且以全雉蝶活黎庶为请，由是境亡剽戮之患。
虽矫为款谕，而密表自陈。时宰有不协者，因置之以法。
士君子相吊。
后有得崔君所宝画者，轴杪题云： 上蔡之犬堪嗟，人生到此，华亭之鹤虚唳。天命如何。 
字虽真迹，不书时日。
识者云，闻命之后，无暇及此，其予知耶？复偶然耶？
庞从
唐昭宗乾宁丙辰岁，朱梁太祖诛不附己者。
兖师朱瑾亡命淮海，梁祖命徐师庞从，会军五万于青口。所屯之地，盖兵书谓之绝地。人不驾肩，行一舍，方至夷坦之处。时梁祖命腹心者监护之，统师莫之能御。
未信宿，朱瑾果自督数万而至。
从闻瑾亲至，一军丧魄。及战，无敢萌斗志，或溺或浮，唯一二获免。
先是瑾军未至前，部伍虚异，尤多怪惊，刁斗架自行于军帐之前。
家属在徐州，亦凶怪屡见。
使宅之后，素有妖狐之穴，或府主有灾即见。时命僧于雕堂建道场。
统未亡之前，家人望见燕子楼上，有妇人衣红，白昼凭栏而立。见人窥之，渐移身退后而没。
时登楼之门，皆扃鐍之。
不数日，凶问至。
