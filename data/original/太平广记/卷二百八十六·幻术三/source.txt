张和胡媚儿中部民板桥三娘子关司法长乐里人陈武振海中妇人画工
张和
唐贞元初，蜀郡豪家，富拟卓郑。
蜀之名姝，无不毕致，每按图求之。
媒盈其门，常恨无可意者。
或言：坊正张和，大侠也。幽房闺稚，无不知之，盍以诚投乎？
豪家子乃以金帛夜诣其居告之，张和欣然许之。
异日，与豪家子皆出西郭一舍，入废兰若，有大像巍然，与豪家子升像之座。
和引手扪佛乳揭之。乳坏成穴，如碗，即挺身入穴，引豪家子臂，不觉同在穴中。
通行数十步，忽睹高门崇墉，状如州县。
和扣门五六，有丸髻婉童迎拜曰：主人望翁来久矣。
有顷，主人出，紫衣贝带，侍者十余，见和甚谨。
和指豪家子曰：此少君子也，汝可善侍，予有切事须返，不坐而去。
言讫，已失和所在。
豪家子心异之，不敢问。
主人延于中堂，珠玑缇绣，罗列满目。
具陆海珍膳，命酌。
进妓交鬟撩鬓，缥然神仙，其舞杯闪球之令，悉新而多思。有金器，容数升，云擎鲸口，钿以珠粒。
豪家子不识，问之。
主人笑曰：此次皿也，本拟伯雅。
豪家子竟不解。
至三更，主人忽顾妓曰：无废欢笑，予暂有所适。
揖客而起，骑从如州牧，列炬而出。
豪家子因私于墙隅，妓中年差暮者，遽就谓曰：嗟乎！君何以至是？
我辈已为所掠，醉其幻术，归路永绝。
君若要归，但取我教。
受以七尺白练，戒曰：可执此，候主人归，诈祈事设拜，主人必答拜，因以练蒙其颈。
将曙，主人还。豪家子如其教，主人投地乞命曰：死妪负心，终败吾事，今不复居此。
乃驰骑他去。
所教妓即与豪家子居。
二年忽思归。妓亦不留。大设酒乐饯之。
饮阑，妓自持锸，开东墙一穴，亦如佛乳，推豪家子于墙外，乃长安东墙下，遂乞食方达蜀。
其家失已多年，意其异物，道其初始信。
胡媚儿
唐贞元中，杨州坊市间，忽有一妓术丐乞者，不知所从来。
自称姓胡，名媚儿，所为颇甚怪异。旬日之后，观者稍稍云集。
其所丐求，日获千万。一旦，怀中出一琉璃瓶子，可受半升。
表里烘明，如不隔物，遂置于席上。初谓观者曰：有人施与满此瓶子，则足矣。
瓶口刚如苇管大。
有人与之百钱，投之，琤然有声，则见瓶间大如粟粒，众皆异之。
复有人与之千钱，投之如前。
又有与万钱者，亦如之。
俄有好事人，与之十万二十万，皆如之。
或有以马驴入之瓶中，见人马皆如蝇大，动行如故。
须臾，有度支两税纲，自扬子院，部轻货数十车至。
驻观之，以其一时入，或终不能致将他物往，且谓官物不足疑者。
乃谓媚儿曰：尔能令诸车皆入此中乎？
媚儿曰：许之则可。
纲曰：且试之。
媚儿乃微侧瓶口，大喝，诸车辂辂相继，悉入瓶，瓶中历历如行蚁然。
有顷，渐不见，媚儿即跳身入瓶中。
纲乃大惊，遽取扑破，求之一无所有。
从此失媚儿所在。
后月余日，有人于清河北，逢媚儿，部领车乘，趋东平而去。
是时，李师道为东平帅也。中部民
唐元和初，有天水赵云，客游鄜畤，过中部县，县僚有燕。
吏擒一人至，其罪不甚重，官僚欲纵之。
云醉，固劝加刑，于是杖之。
累月，云出塞，行及芦子关，道逢一人，要之言款。
日暮，延云下道过其居。去路数里，于是命酒偶酌。既而问曰：君省相识耶？
云曰：未尝此行，实昧平生。
复曰：前某月日，于中部值君，某遭罹横罪，与君素无仇隙，奈何为君所劝，因被重刑？
云遽起谢之。
其人曰：吾望子久矣，岂虞于此获雪小耻！乃令左右，拽入一室。室中有大坑，深三丈余，坑中唯贮酒糟十斛。
剥去其衣，推云于中。
饥食其糟，渴饮其汁，于是昏昏几一月，乃缚出之。
使人蹙鴳鼻额，援捩支体，其手指肩髀，皆改旧形。提出风中，倏然凝定。至于声韵亦改。遂以贱隶蓄之，为乌延驿中杂役。
累岁，会其弟为御史，出按灵州狱。云以前事密疏示之。
其弟言于观察使李铭，由是发卒讨寻，尽得奸宄，乃复灭其党。
临刑亦无隐匿，云：前后如此变改人者，数世矣！
板桥三娘子
唐汴州西有板桥店。
店娃三娘子者，不知何从来，寡居，年三十余，无男女，亦无亲属。有舍数间，以鬻餐为业，然而家甚富贵，多有驴畜。
往来公私车乘，有不逮者，辄贱其估以济之。人皆谓之有道，故远近行旅多归之。
元和中，许州客赵季和，将诣东都，过是宿焉。
客有先至者六七人，皆据便榻。
季和后至，最得深处一榻，榻邻比主人房壁。
既而，三娘子供给诸客甚厚。夜深致酒，与诸客会饮极欢。
季和素不饮酒，亦预言笑。
至二更许，诸客醉倦，各就寝。
三娘子归室，闭关息烛。
人皆熟睡，独季和转展不寐。
隔壁闻三娘子窸窣，若动物之声。
偶于隙中窥之，即见三娘子向覆器下，取烛挑明之。
二物便行走，小人则牵牛驾耒耜，遂耕床前一席地，来去数出。
又于厢中，取出一裹荞麦子，受于小人种之。
须臾生，花发麦熟，令小人收割持践，可得七八升。
又安置小磨子，碾成面讫，却收木人子于厢中，即取面作烧饼数枚。
有顷鸡鸣，诸客欲发，三娘子先起点灯，置新作烧饼于食床上，与客点心。
季和心动遽辞，开门而去，即潜于户外窥之。
乃见诸客围床，食烧饼未尽，忽一时踣地，作驴鸣，须臾皆变驴矣。
三娘子尽驱入店后，而尽没其货财。
季和亦不告于人，私有慕其术者。
后月余日，季和自东都回，将至板桥店，预作荞麦烧饼，大小如前。
既至，复寓宿焉，三娘子欢悦如初。
其夕更无他客，主人供待愈厚。
夜深，殷勤问所欲。
季和曰：明晨发，请随事点心。
三娘子曰：此事无疑，但请稳睡。
半夜后，季和窥见之，一依前所为。
天明，三娘子具盘食，果实烧饼数枚于盘中讫，更取他物。季和乘间走下，以先有者易其一枚，彼不知觉也。
季和将发，就食，谓三娘子曰：适会某自有烧饼，请撤去主人者，留待他宾。
即取己者食之。
方饮次，三娘子送茶出来。季和曰：请主人尝客一片烧饼。
乃拣所易者与啖之。
才入口，三娘子据地作驴声。即立变为驴，甚壮健。
季和即乘之发，兼尽收木人木牛子等。
然不得其术，试之不成。
季和乘策所变驴，周游他处，未尝阻失，日行百里。
后四年，乘入关，至华岳庙东五六里，路旁忽见一老人，拍手大笑曰：板桥三娘子，何得作此形骸？
因捉驴谓季和曰：彼虽有过，然遭君亦甚矣！可怜许，请从此放之。
老人乃从驴口鼻边，以两手擘开，三娘子自皮中跳出，宛复旧身，向老人拜讫，走去。更不知所之。
关司法
郓州司法关某，有佣妇人姓钮。
关给其衣食，以充驱使。
年长，谓之钮婆，并有一孙，名万儿，年五六岁，同来。
关氏妻亦有小男，名封六，大小相类。
关妻男常与钮婆孙同戏，每封六新制衣，必易其故者与万儿。
一旦，钮婆忽怒曰：皆是小儿，何贵何贱？
而彼衣皆新，而我儿得其旧！甚不平也。
关妻问曰：此吾子，尔孙仆隶耳。
吾念其与吾子年齿类，故以衣之，奈何不知分理？
自此故衣亦不复得矣！
钮婆笑曰：二子何异也？
关妻又曰：仆隶那与好人同。
钮婆曰：审不同？某请试之。
遂引封六及其孙，悉内于裙下，著地按之。
关妻惊起夺之，两子悉为钮婆之孙，形状衣服皆一，不可辩。
乃曰：此即同矣！
关妻大惧，即与司法同祈请恳至，曰：不意神人在此。
自此一家敬事，不敢以旧礼相待矣。
良久，又以二子致裙下按之，即各复本矣。
关氏乃移别室居钮婆，厚待之，不复使役。
积年，关氏颇厌怠，私欲害之。
令妻以酒醉之，司法伏户下，以钁击之，正中其脑，有声而倒。
视之，乃栗木，长数尺。
夫妻大喜，命斧砍而焚之。
适尽，钮婆自室中出曰：何郎君戏之酷也？
言笑如前，殊不介意。
郓州之人知之，关不得已，将白于观察使。
入见次，忽有一关司法，已见使言说，形状无异。
关遂归，及到家，堂前已有一关司法先归矣。
妻子莫能辩之，又哀祈钮婆，涕泣拜请，良久渐相近，却成一人。
自此其家不复有加害之意。至数十年，尚在关氏之家，亦无患耳。
长乐里人
唐宝历中，长乐里门有百姓刺臂，数十人环瞩之。
忽有一人，白襕，倾首微笑而去。
未十步，百姓子刺血如衂，痛苦次骨。
食顷，出血斗余，众人疑向观者所为，令其父从而求之。其人不承，其父拜数十，乃捻辙土若祝，可傅此。
如其言血止。
陈武振
唐振州民陈武振者，家累万千，为海中大豪。犀象玳瑁仓库数百，先是西域贾漂泊溺至者，因而有焉。
海中人善咒术，俗谓得牟法。
凡贾舶经海路，与海中五郡绝远，不幸风漂失路，入振州境内，振民即登山披发以咒咀。
起风扬波，舶不能去，必漂于所咒之地而止，武振由是而富。招讨使韦公干，以兄事武振，武振没入。公干之室亦竭矣。
海中妇人
海中妇人善厌媚，北人或妻之。
虽蓬头伛偻，能令男子酷爱，死且不悔。
苟弃去北还，浮海荡不能进，乃自返。
画工
唐进士赵颜，于画工处得一软障，图一妇人甚丽。
颜谓画工曰：世无其人也，如何令生，某愿纳为妻。
画工曰：余神画也，此亦有名，曰真真。
呼其名百日，昼夜不歇，即必应之。
应则以百家彩灰酒灌之，必活。
颜如其言，遂呼之百日，昼夜不止。乃应曰：喏。急以百家彩灰酒灌，遂活。下步言笑，饮食如常。
曰：谢君召妾，妾愿事箕帚。
终岁，生一儿，儿年两岁，友人曰：此妖也，必与君为患！
余有神剑，可斩之。
其夕，乃遗颜剑。剑才及颜室。
真真乃泣曰：妾南岳地仙也，无何为人画妾之形，君又呼妾名，既不夺君愿。君今疑妾，妾不可住。
言旋，携其子却上软障，呕出先所饮百家彩灰酒。
睹其障，唯添一孩子，皆是画焉。
