令狐德棻崔行功边仁表辛郁尹君裴玄本长孙玄同王福畤许敬宗高崔嵬元晋赵谦光沈佺期崔日用裴谈李镇恶卢广松寿封抱一尹神童
令狐德棻
唐赵元楷与令狐德棻从驾至陕。
元楷召德棻河边观砥柱，德棻不去，遂独行。
及还，德棻曰：砥柱共公作何语。
答曰：砥柱附参承公。
德棻应声曰：石不能言，物或凭焉。
时群公以为佳对。
崔行功
唐崔行功与敬播相逐。
播带榈木霸刀子，行功问播云：此是何木。
播对曰：是栟榈木。
行功曰：唯问刀子，不问佩人。
边仁表
唐四门助教弘绰与弟子边仁表论议。
弘绰义理将屈，乃高声大怒。
表遂报曰：先生闻义即怒，岂曰弘，是事皆弘。
弘又报云：我姓即曰弘。
边又应声曰：先生虽曰弘，义终不绰。
座下大笑，弘竟被屈而归。
辛郁
唐辛郁，管城人也，旧名太公。
弱冠，遭太宗于行所。问何人，曰：辛太公。
太宗曰：何如旧太公。
郁曰：旧太公，八十始遇文王。
臣今适年十八，已遇陛下。过之远矣。
太宗悦，命直中书。
尹君
唐杨纂。华阴人也，累迁雍州长史，吏部尚书。
纂之在雍州，司法参军尹君尝任坊州司户。
省符科杜若，尹君判申曰：坊州本无杜若，天下共知。
省符忽有此科，应由读谢眺诗误。
华省曹郎如此判事，不畏二十八宿向下笑人。
由是知名。
及雍州司法时，有胡盗金城坊者。
纂判：京城诸胡尽禁问。
尹君不同之曰：贼出万端，诈伪非一。
亦有胡着汉帽，汉着胡靴。
亦须汉里兼求，不可胡中直觅。
请西市胡禁，余请不问。
纂怒不同判。遽命笔，复沉吟少选，乃判曰：纂输一筹，余依。
太宗闻而笑曰：朕用杨纂，闻义伏输一筹，朕伏得几筹。
裴玄本
唐裴玄本好谐谑，为户部郎中。
时左仆射房玄龄疾甚，省郎将问疾。玄本戏曰：仆射病，可须问之。既甚矣，何须问也。
有泄其言者。
既而随例看玄龄，玄龄笑曰：裴郎中来，玄龄不死也。
长孙玄同
唐长孙玄同幼有讥辩，坐中每剧谈，无不欢笑。
永徽中，在京会宴。
众因语论及民间事，一人云：醴泉县去京不远，百姓遂行盅毒。
此邑须远配流，岂得令在侧近。
一人乃云：若令配流处还有百姓，此人复行盅毒，岂不还更损人。
其人云：若如此，欲令何处安置。
玄同即云：若令玄同安置，必令得所。诸人大喜，同即问之。
答云：但行盅毒人，并送与莫离支作食手。
众皆欢笑。
贞观中，尝在诸公主席，众莫能当。
高密公主乃云：我段家儿郎，亦有人物。
走令唤取段恪来，令对玄同。
段恪虽微有辞，其容仪短小。
召至，始入门，玄同即云：为日已暗。
公主等并大惊怪云：日始是斋时，何为道暗，玄同乃指段恪，若不日暗，何得短人行。
坐中大笑。
段恪面大赤，更无以答。
玄同初上，府中设食。
其仓曹是吴人，言音多带其声，唤粉粥为粪粥。
时肴馔毕陈，蒸炙俱下。仓曹曰：何不先将粪粥来。
举坐咸笑之。
玄同曰：仓曹乃是公侯之子孙，必复其始，诸君何为笑也。
坐中复大笑。
玄同任荆王友，所司差摄祭官祠社。
于坛所清斋，玄同在幕内坐。有犬来，遗粪秽于墙上。
玄同乃取支床砖，自击之。
傍人怪其率，问曰：何为自彻支床砖打狗。
玄同曰：可不闻，苟利社稷，专之亦可。
王福畤
唐王福畤名行温恭，累授齐泽二州，世以才学称。
子勔、据、勃，俱以文笔著天下。
福畤与韩琬父有旧。
福畤及婚崔氏，生子勃。
尝致书韩父曰：勔、据、勃文章并清俊，近小者欲似不恶。
韩复书曰：王武子有马癖，明公有誉儿癖，王氏之癖，无乃多乎？
要当见文章，方可定耳。
福畤乃致诸子文章，韩与名人阅之曰：生子若是，信亦可夸。
许敬宗
唐吏部侍郎杨思玄恃外戚之贵，待选流多不以礼，而排斥之。
为选人夏侯彪之所讼，御史中丞郎余庆弹奏免。
中书令许敬宗曰：固知杨吏部之败也。
或问之，宗曰：一彪一狼，共着一羊，不败何待。
敬宗性轻傲，见人多忘之。
或谓其不聪，曰：卿自难记，若遇何刘沈谢，暗中摸索著，亦可识。
高崔嵬
唐散乐高崔嵬善弄痴，太宗命给使捺头向水下，良久出而笑之。
帝问，曰：见屈原云， 我逢楚怀王无道，乃沉汨罗水。
汝逢圣明主，何为来。帝大笑，赐物百段。
元晋
唐曹怀舜，金乡人。
父维叔死王事，赠云麾将军。
怀舜襁褓授游击将军，历内外文武官。
则天云：怀舜久历文资，而屈于武职。
自左鹰扬卫郎将拜右玉钤卫将军。
有宋州司马曹元本·父名乞伯。
明汲县丞元晋，好谈，多警策。
或问元晋，元本，怀舜从叔。
元晋应声答曰：虽则同堂，俱非本族。
人怪而问之，晋曰：元本乞伯子，怀舜继叔儿，以此知矣。
赵谦光
唐诸郎中，不自即员外郎拜者，谓之土山头果毅。言便拜崇品，有似长征兵士，便授边远果毅。
赵谦光自彭州司马入为大理正，迁户部郎中。
户部员外贺遂涉咏曰：员外由来美，郎中望不优。
宁知粉署里，翻作土山头。
赵谦光答诗曰：锦帐随情设，金炉任意薰。
唯愁员外置，不应列星文。
人以为奇句。
沈佺期
唐沈佺期以罪谪，遇恩复官秩，而未还朱衣。
因内宴，群臣皆歌回波乐词起舞，由是多求迁擢。
佺期词曰：回波尔时佺期，流向岭外生归。
身名已蒙齿录，袍笏未复牙绯。
中宗即以绯鱼袋赐之。崔日用
崔日用为御史中丞，赐紫。
是时佩鱼须有特恩。
亦因宴会，命群臣撰词。
日用曰：台中鼠子直须谙，信足跳梁上壁龛。
倚翻灯脂污张五，还来啮带报韩三。
莫浪语，直王相。
大家必苦赐金龟，卖却猫儿相赏。
中宗以金鱼赐之。裴谈
唐中宗朝，御史大夫裴谈崇释氏。
妻悍妒，谈畏之如严君。
时韦庶人颇袭武后之风，中宗渐畏之。
内宴，玄唱《回波词》，有优人词曰：回波尔时栲栳，怕妇也是大好。
外边秪有裴谈，内里无过李老。
韦后意色自得，以束帛赐之。李镇恶
唐李镇恶，即赵公峤之父。
选授梓子州郪县令，与友人书云：州带子号，县带郪名。
由来不属老夫，并是妇儿官职。
卢广
唐殿中内供奉卢广持法细密，虽亲效贵势，无所回避。
举止闲雅，必翔而后集。
尝于景龙观，监官行香。
右台诸御史亦预焉。
台中先号右台为高丽僧，时有一胡僧徙倚于前庭。
右台侍御史黄守礼指之曰：何胡僧而至此。
广徐谓之曰：亦有高丽僧，何独怪胡僧为。
一时欢笑。
广与李畬俱非善射者。
尝三元礼射，广畬虽引满射，俱不及垛而坠。
互言其工拙，畬戏曰：畬与卢箭俱三十步。
左右不晓。
畬曰：畬箭去垛三十步，卢箭去身三十步。
欢笑久之。松寿
唐韦庆本女选为妃，诣朝堂欲谢。
而庆本两耳先卷，朝士多呼为卷耳。
时长安公松寿，见庆本而贺之。因曰：仆固知足下女得妃。
庆本曰：何以知之。
松寿乃自摸其耳而卷之曰：卷耳后妃之德。
封抱一
唐封包一任益州九陇尉，与同列戏白打赌钱。
座下数百钱，输已略尽，便欲敛手。
傍人谓之曰：何不更戏。
觅钱回取之。
抱一乃举手摸钱曰：同赐也，何敢望问。
山东人谓尽为赐，故言赐也。
尹神童
唐尹神童每说，伯乐令其子执《马经》画样以求马，经年无有似者。
归以告父，更令求之。出见大虾蟆，谓父曰：得一马，略与相同，而不能具。
伯乐曰：何也。
对曰：其隆颅跌目脊郁缩，但蹄不如累趋耳。
伯乐曰：此马好跳踯，不堪也。
子笑乃止。
