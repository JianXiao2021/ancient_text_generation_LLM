大星火灾水灾僧一行汪凤僧普满秦城芭蕉睿陵僧兴圣观骆驼杖
大星
唐开元二年五月二十九日夜，大流星如瓮。或如盆大者，贯北斗，并西北落。
小者随之无数。天星尽摇，至晓乃止。
七月，襄王崩，谥殇帝。
十月，吐蕃入陇右，掠羊马，杀伤无数。
其年六月，大风拔树发屋，长安街中树，连根出者十七八。长安城初建，隋将作大匠高颖所植槐树，殆三百余年，至是拔出。
终南山竹，开花结子，绵亘山谷，大小如麦。
其岁大饥，其竹并枯死。
岭南亦然。
人取而食之，醴泉雨面，如米颗，人可食之。
后汉襄楷云：国中竹柏枯者，不出三年，主当之。人家竹结实枯死者，家长当之。
终南竹花枯死者，开元四年而太上皇崩。
火灾
开元五年，洪潭二州，复有火灾。
昼日，人见火精赤燩燩，所诣即火起。
东晋时，王弘为吴郡太守，亦有此灾。弘挞部人，将为不慎。
后坐厅事，见一物赤如信幡，飞向人家舍上，俄而火起。
方知变不复由人，遭爇人家，遂免笞罚。
水灾
唐开元八年，契丹叛。
关中兵救营府，至渑池缺门，营于穀水侧。夜半水涨，漂二万余人。
唯行纲夜樗蒲不睡，接高获免。
村店并没尽，上阳宫中水溢，宫人死者十七八。
其年，京兴道坊一夜陷为池，没五百家。
初邓州三鸦口见二小儿以水相泼；须臾，有大蛇十围已上，张口向天。
人或有斫射者，俄而云雨晦冥，雨水漂二百家。
小儿及蛇，不知所在。
僧一行
唐开元十五年，一行禅师临寂灭，遗表云：他时慎勿以宗子为相，蕃臣为将。
后李林甫擅权于内，安禄山弄兵于外，东都为贼所陷。
天宝中，乐人及闾巷好唱胡《渭州》，以回纥为破。
后逆胡兵马，竟被回纥击破。
国风兴废，潜见于乐音。
时两京小儿，多将钱摊地，于穴中更争胜负，名曰投胡。
后士庶果投身于胡庭。
两京童谣曰： 不怕上兰单，唯愁答辩难。
无钱求案典，生死任都官。 
及克复，诸旧僚朝士，系于三司狱，鞠问罪状，家产罄尽，骨肉分散，申雪无路，即其兆也。
汪凤
唐苏州吴县甿汪凤，宅在通津，往往怪异起焉。
不十数年，凤之妻子洎仆使辈，死丧略尽。
凤居不安，因货之同邑盛忠。
忠居未五六岁，其亲戚凋陨，又复无几。
忠大忧惧，则损其价而摽货焉。吴人皆知其故，久不能售。
邑胥张励者，家富于财，群从强大，为邑中之蠹横，居与忠同里。
每旦诣曹，路经其门，则遥见二青气，粗如箭竿，而紧锐彻天焉。
励谓实玉之藏在下，而精气上腾也。
不以告人，日日视之。
因诣忠，请以百缗而交关焉。
寻徙入，复晨望，其气不衰。
于是大具畚锸，发其气之所萌也。
掘地不六七尺，遇盘石焉。
去其石，则有石柜，雕镌制造，工巧极精，仍以铁索周匝束缚，皆用铁汁固缝，重以石灰密封之。
每面各有朱记七窠，文若谬篆，而又屈曲勾连，不可知识，励即加钳锤，极力开拆。
石柜既启，有铜釜，可容一斛，釜口铜盘覆焉，用铅锡锢护。
仍以紫印九窠，回旋印之，而印文不类前体，而全如古篆。
人无解者。励拆去铜盘，而釜口以绯缯三重幂之。
励才揭起，忽有大猴跳而出。
众各惊骇，无敢近者。
久之，超逾而莫如所诣。
励因视釜中，乃有石铭云：祯明元年，七月十五日，茅山道士鲍知远，囚猴神于此。其有发者，发后十二年，胡兵大扰，六合烟尘，而发者俄亦族灭。
祯明即陈后主叔宝年号也。
励以天宝二年十月发，至十四年冬，禄山起戎，自是周年，励家灭矣。
僧普满
唐大历中，泽潞有僧，号普满，随意所为，不拘僧相，或歌或笑，莫喻其旨。
以言事往往有验，故时人待之为万回。
建中初，于潞州佛舍中题诗数篇而亡。
所记者云： 此水连泾水。 双珠血满川。
青牛将赤虎，还号太平年。 
题诗后，人莫能知。
及贼泚称兵，众方解悟。
此水者泚字，泾水者，自泾州兵乱也。双珠者，泚与滔也，青牛者，兴元二年乙丑岁，乙者木也，丑者牛也。明年改元贞元，岁在丙寅。丙者火也，寅者虎也。
至是贼已平，故云青牛将赤虎，还号太平年。
秦城芭蕉
天水之地，迩于边陲，土寒，不产芭蕉。
戎师使人于兴元求之，植二本于亭台间。
每至入冬，即连土掘取之，埋藏于地窟。候春暖，即再植之。
庚午辛未之间，有童谣曰： 花开来裹，花谢束裹。 
而又节气变而不寒，冬即和煦。夏即暑毒，甚于南中，芭蕉于是花开。
秦人不识，远近士女来看者，填咽衢路。
寻则蜀人犯我封疆，自尔年年一来，不失芭蕉开谢之候。
乙亥岁，歧陇援师不至，自陇之西，竟为蜀人所有。
暑湿之候，一如巴邛者。
盖剑外节气，先布于秦城。
童谣之言，不可不察。
睿陵僧
睿陵之侧，有贫僧居之。
草衣芒履，不接人事。
尝燔木取灰贮之，亦有施其资镪者，得即藏于灰中，无所使用。
出入必挽一拖车，谓人曰： 此是驷马车，汝知之乎？
他日，必有龙舆凤辇，萃于此地。 
居人罔测其由。
及汉高祖皇帝，因山于此，陵寝陶器，所用须灰。僧贮灰甚多，至于毕功，资用不阙。
又于灰积中颇获资镪。辇辂之应，不差毫厘。
因山既毕，僧亦化灭。
睿陵行礼官寮，靡不知者。
兴圣观
蜀城旧有兴圣观，废为军营，庭宇堙毁，已数十年。
军中生子者，奕世擐甲矣，殊不知此为观基。
甲申岁，为蜀少主生日，僚属将率俸金营斋。
忽下令，遣将营斋之费，及修兴圣观。
左徒藏事，急如星火，不日而观成。
丹雘未晞，兴圣统师而入蜀。
嗟乎，国之兴替，运数前定，其可以苟延哉。
骆驼杖
蜀地无骆驼，人不识之。
蜀将亡，王公大人及近贵权幸出入宫省者，竟执骆驼杖以为礼，自是内外效之。
其杖长三尺许，屈一头。傅以桦皮。
识者以为不祥。
明年，北军至，骆驼塞剑栈而来，般辇珍宝，填满城邑，至是方验。
