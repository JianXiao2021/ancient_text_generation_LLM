王简易樊光李彦光侯温沈申法曹吏刘存袁州录事刘璠吴景
高安村小儿陈勋钟遵韦处士张进郝溥裴垣苏铎赵安
王简易
唐洪州司马王简易者，常暴得疾，腹中生物如块大，随气上下，攻击脏腑，伏枕余月。
一夕，其块逆上筑心，沈然长往，数刻方寤，谓所亲曰： 初梦见一鬼使，自称丁郢，手执符牒云： 奉城隍神命，来追王简易。 
某即随使者行，可十余里，方到城隍庙。
门前人相谓曰： 王君在世，颇闻修善，未合身亡，何得遽至此耶？ 
寻得见城隍神，告之曰： 某未合殂落，且乞放归。 
城隍神命左右将簿书来，检毕，谓简易曰： 犹合得五年活，且放去。  
至五年，腹内物又上筑心，逡巡复醒云： 适到冥司，被小奴所讼，辞气不可解。 
其妻问小奴何人也，简易曰： 某旧使僮仆，年在妙龄，偶因约束，遂致毙。今腹中块物，乃小奴为祟也。
适见前任吉州牧钟初，荷大铁枷，着黄布衫，手足械系。冥司勘非理杀人事，款问甚急。 
妻遂诘云： 小奴庸下，何敢如是？ 
简易曰： 世间即有贵贱，冥司一般也。 
妻又问阴间何罪最重，简易曰： 莫若杀人。 
言讫而率。
樊光
交趾郡厢虞侯樊光者，在廨宇视事，亭午间，风雷忽作，光及男并所养一黄犬并震死。
其妻于霆击之际，欻见一道士，撮置其身于别所，遂得免。
人问其故，妻云： 尝有二百姓相论讼，同系牢狱，无理者讷赂于光，光即出之，有理者大被栲掠，抑令款伏。
所送饮食。
光悉夺与男并犬食之，其囚饥饿将死间，于狱内被发诉天，不数日，光等有此报。
李彦光
李彦光为秦内外都指挥使，主帅中书令李崇委任之，专其生杀，虐酷黩货，遭枉害者甚众。
部将樊某者，有骡一头，甚骏。
彦光使人达意求之，樊吝之不与，因而蓄憾，以他事构而囚之。
伪通辞款，承主帅醉而呈之，帅不复详察，光即矫命斩之。
樊临刑曰： 死若无知则已，死若有知，当刻日而报。 
及死未浃旬，而彦光染疾，樊则形见，昼夜不去。或来自屋上，或出自墙壁间，持杖而前，亲行鞭棰，左右长幼皆散走。
于是便闻决罪之声，不可胜忍，唯称死罪，如是月余方卒。
自尔持权者颇以为戒。
侯温
梁朝与河北相持之时，有偏将侯温者，军中号为骁勇。
贺瑰为统率，专制忌前，以事害之。
其后瑰寝疾，弥留之际，左右只闻公呼侯九者数日，颇有祈祷之词，深自克责。有侍者见一丈夫自壁间出，瑰环于地，侍者惊呼，左右俱至，瑰已死矣。
昔汉窦婴、灌夫为武安侯田蚡所构而死，及蚡疾，巫者视鬼，见窦灌夹而笞之，蚡竟卒，事相类耳。
沈申
湖南帅马希声，在位多纵率。
有贾客沈申者，常来往番禺间，广主优待之。令如北中求玉带，申于洛汴间市得玉带一，乃奇货也。
回由湘潭，希声窃知之，召申诣衙，赐以酒食，抵夜送还店。预戒军巡，以犯夜戮之，湘人俱闻，莫不嗟悯。
尔后常见此客为祟，或在屋脊，或据栏槛，不常厥处。
未久，希声暴卒。其弟希范嗣立，以玉带还广人。
法曹吏
庐陵有法曹吏，尝劾一僧，曲致其死，具狱上州。
尔日，其妻女在家，方纫缝于西窗下，忽有二青衣卒，手执文书，自厨中出，厉声谓其妻曰： 语尔夫，无枉杀僧。 
遂出门去。妻女皆惊怪流汗，久之乃走出，视其门，扃闭如故。
吏归，具言之，吏甚恐。
明日将窃取其案，已不及矣，竟杀其僧。
死之日，即遇诸涂。
百计禳谢，旬月竟死。
刘存
刘存为舒州刺史，辟儒生霍某为团练判官，甚见信任。
后为左右所谮，因构其罪，下狱，白使府请杀之。
吴帅知其冤，使执送杨都，存遂缢之于狱。
既而存迁鄂州节度使，霍友人在舒州，梦霍素服自司命祠中出，抚掌大笑曰： 吾已获雪矣。 
俄而存帅师征湖南，霍表兄马邺，为黄州制史。
有夜扣齐安城门者曰： 舒州霍判官将往军前，马病，白使君借马。 
守陴者以告，邺叹曰： 刘公枉杀霍生，今此人往矣，得无祸乎。 
因画马数匹，焚之水际。
数日存败绩，死之。
袁州录事
袁州录事参军王某尝劾一盗，狱具而遇赦，王以盗罪不可恕，乃先杀之而后宣赦。
罢归至新喻，邑客冯氏，具酒请王。
明日当往，晚止僧院，乃见盗者曰： 我罪诚合死，然已赦矣，君何敢匿王命而杀我？
我今得请于所司矣，君明日往冯家耶？不往亦可。 
言讫乃殁，院僧但见其与人言而不见也。
明日方饮，暴卒。
刘璠
军将刘璠性强直勇敢，坐法徙海陵。
郡守褚仁规嫌之，诬其谋叛，诏杀于海市。
璠将死，谓监刑者曰： 为我白诸儿，多置纸笔于棺中，吾必讼之。 
后数年，仁规入朝，泊舟济滩江口，夜半，闻岸上连呼： 褚仁规，尔知当死否？ 
舟人尽惊起，视岸上无人，仁规谓左右曰： 尔识此声否？
刘璠也。 
立命酒食，祭而谢之。
仁规至都，以残虐下狱，狱吏夜梦一人，长大黯面，从二十余人，至狱，执仁规而去。
既寤，为仁规所亲说之，其人抚膺叹曰： 吾君必死，此人即刘璠也。 
其日中使至，遂缢于狱矣。吴景
浙西军校吴景者，丁酉岁，设斋于石头城僧院。
其夕既陈设，忽闻妇女哭声甚哀，初远渐近，俄在斋筵中矣。
景乃告院僧曰： 景顷岁从军克豫章，获一妇人。
殊有姿色。未几，其夫求赎，将军令严肃，不可相容，景即杀之，后甚以为恨。今之设斋，正为是也。 
即与僧俱往，乃见妇人在焉，僧为之祈告。
妇人曰： 我从吴景索命，不知其他。 
遽前逐之，景走上佛殿，大呼曰： 还尔命。 
于是颠仆而卒。
高安村小儿
高安村人有小儿作田中，为人所杀，不获其贼。
至明年死日，家人为设斋。
尔日，有里中儿方见其一小儿谓之曰： 我某家死儿也，今日家人设斋，吾与尔同往食乎。 
里中儿即随之，至其家，共坐灵床，食至辄餐，家人不见也。
久之，其舅后至，望灵床而哭，儿即径指之曰： 此人杀我者也，吾恶见之。 
遂去。
儿既去，而家人见里中儿坐灵床上，皆大惊。问其故，儿具言之，且言其舅杀之。
因执以送官，遂伏罪。
陈勋
建阳县录事陈勋，性刚狷不容物，为县吏十人共诬其罪，竟坐弃市。
至明年死日。家为设斋，妻哭毕，独叹于灵前曰： 君平生以刚直称，今枉死逾年，精魄何寂然耶。 
是夕，即梦勋曰： 吾都不知死，向闻卿言，方大悟尔。
若尔，吾当报仇，然公署非可卒入者，卿明日为我入县诉枉，吾当随之。 明日，妻如言而往，出门，即见奔至临川，乃得免。
勋家在盖竹，乡人恒见之，因为立祠，号陈府君庙，至今传其灵。
钟遵
江南大理评事钟遵南平王傅之孙也，历任贪浊，水部员外郎孙岳，素知其事，密纵于权要，竟坐下狱。
会赦除名，遵既以事在赦前，又其祖尝赐铁券，恕子孙二死，因复诣阙自理。
事下所司，大理奏赃状明白，遂弃市。
临刑，或与之酒，遵不饮，曰： 我当讼于地下，不可令醉也。 
遵死月余，岳方与客坐，有小青蛇出于栋间。
岳视之，惊起曰： 钟评事，钟评事。 
变色而入，遂病，翌日死。
韦处士
韦承皋者，伪蜀时将校也。
有待诏僧名行真，居蜀州长平山，尝于本州龙兴寺构木塔，凡十三级，费钱银万计，寻为天火所焚。
第三次营构，方能就，人谓其有黄白之术也。
及承皋典眉州，召行真至郡。
郡有卢敬芝司马者，以殖货为业，承皋尝谓之曰： 某顷军中，与行真同火幕，遇一韦处士，授以作金术。
临行，卢送至蟇颐律，韦牧沈药鼎于江中，谓卢生曰： 吾罪矣！先是授术韦处士者，吾害之而灭口。
今日之事，药成而祸及，其有神理乎！ 
蜀国更变，以拒魏王之师，诛死。
张进
伪蜀给事中王允光性严刻，吏民有犯，无贷者。
及判刑院，本院杖直官张进，因与宅内小奴子诵火井县令蒋贻恭《咏王给事绝句》云： 厥父元非道郡奴，允光何事太侏儒。可中与个皮裩著，擎得天王左脚无。 
奴子记得两句，时念诵之。
允光问谁人教汝，对云： 杖直官张进。 
允光大怒，寻奏进受罪人钱物，遂置极法。
后允光病寒热，但见张进执火炬烧四体，高声唱 索命 。
允光连叱不去，痛楚备极，数日而终。郝溥
伪蜀华阳县吏郝溥日追欠税户，街判司勾礼遣婢子阿宜赴县，且嘱溥云： 不用留禁，残税请延期输纳。 
郝溥不允，决阿宜五下，仍纳税了放出。
明年，县司分擘百姓张琼家物业，郝溥取钱二万。
张琼具状论诉，街司追勘，勾礼见溥，大笑曰： 你今日来也，莫望活，千万一死。 
令司吏汝勋构成罪，遂杀之。
不数日，汝勋见郝溥来索命，翌日暴卒。
勾礼晨兴，忽见郝溥升堂，罗拽殴击，因患背疮而死。
裴垣
伪蜀宁江节度使王宗黯生日，部下属县，皆率醵财货，以为贺礼。
巫山令裴垣以编户羁贫，独无庆献。
宗黯大怒，召裴至，诬以他事，生沈滟滪堆水中，三日尸不流。
宗黯遣人命挽而下，经宿逆水复上，卓立波面，正视衙门。
宗黯颇不自安，神识烦挠，竟得疾暴卒。
苏铎
伪蜀王宗信，镇凤州。有角觝人苏铎者，委之巡警，尝与宗信左右孙延膺不协。
宗信因暇日登楼，望见苏铎，锦袍束带，似远行人之状，宗信讶之。
铎本岐人也，延膺因谮曰： 苏铎虽受公蓄养，其如苞藏祸心，久欲逃去。 
宗信大怒，立命擒至，先断舌脔肉，然后斩之。
及延膺作逆，其被法之状，一如铎焉。
赵安
蜀郭景章，豪民也。
因醉，以酒注子打贫民赵安，注子嘴入脑而死。
安有男，景章厚与金帛，随隐其事，人莫知之。
后景章脑上忽生疮，可深三四分，见骨，脓血不绝，或时睹赵安，疮透喉，遂死。
