果下樱桃檽枣柿底栎树实柿盘融峰梨六斤梨紫花梨胡榛子酸枣
蒲萄王母蒲萄侯骚子蔓胡桃仙树实橄榄子东荒栗猴栗
瓜五色瓜瓜恶香
菜蔓菁越蒜三蔬菠薐芥菹芥末水韭茄子树昆仑紫瓜茄子故事
儋崖瓠
果下
樱桃
唐时新进士，尤重樱桃宴。
乾符四年，刘邺第三子覃及第。
时邺以故相镇淮南。
敕邸吏曰： 以银一锭资醵置。 而覃所费往往数倍。
邸吏以闻，邺命取足而已。
会时及荐新，状头已下，方议醵率。覃潜遣人，厚以金帛，预购数十树矣。
于是独置是宴，大会公卿。
时京国樱桃初出，虽贵达未适口。
而覃山积铺席，复和以糖酪。
用享人蛮献一小盘，亦不啻数升。
以至参御辈，靡不沾足。
檽枣
晋赵莹家，庭有檽枣树，婆娑异常，四远俱见。
有望气者，访其邻里，问人云： 此家合有登宰辅者。 
里叟曰： 无之。然主人小字相儿，得非此乎？ 
术士曰： 王气方盛，不在其身，当在其子孙。 
其后莹由太原判官大拜，出将入相。
柿
俗谓柿树有七德：一寿，二多阴，三无鸟窠，四无虫，五霜叶可玩，六嘉实，七落叶肥大。
底栎树实
阿驿，波斯呼为阿驿，拂林呼为底栎。
树长丈四五。
枝叶繁茂。
叶有五出，似蜱麻。
无花而实。
实赤色，类蜱子。
味似干柿，而一年一熟。
柿盘
木中根固，柿为最，俗谓之柿盘。
融峰梨
仙梨。
融峰上有青坛，方五丈。
有烧香行道处。
古形铜器数种。有梨树。
高三十丈，子如斗。
至摇落时，但见其汁核，无得味者。
六斤梨
洛阳报国寺梨，重六斤。
紫花梨
清泰中，薄游京辇。曾与卢泳巡官、郑扆博士、僧季雅，及三五知友，夜会与越波隄僧院。
是时清秋欲杪，明月方高。
句联五字之奇，酒饮八仙之美。
柿新红脯，茗醶绿芽。
一咏一觞，或醒或醉。
座上因相与征引古今，遂及果实之事。
有叙及紫花梨者。众云： 真定有之。 
雅公独颦蹙而言曰： 此微僧先祖之遗恨。 
众惊而问之。
雅曰： 昔武宗皇帝御天下之五载，万国事殷，圣情不怿。
忽患心热之疾，名医进药，厥疾罔瘳。
遂博诏良能，遐徵和、缓。
时有言青城山邢道士者，妙于方药。帝即召见之。
道士以肘后绿囊中青丹两粒，及取梨数枚，绞汁而进之。帝疾寻愈。
旬日之内。所赐万金，仍加广济先生之号。
帝从容问其丹为何物，先生曰： 赤城山顶，有青芝两株。太白南溪，有紫花梨一树。
臣之昔岁，曾游二山，偶获两宝，合炼成丹。
五十年来，服食殆尽，唯余两粒，幸逢陛下服之。
更欲此丹，须求二物也。 
经数月，邢生辞帝归山。
后疾复作，再诏邢先生于青城，则不知何适也。
帝遂诏示天下，有紫花梨，即时奏上。
时恒州节度太尉公王达，尚寿春公主，即会昌之女弟。
闻真定李令，种梨数株，其一紫花梨，即遣寺人，就加封检，剪其旁树，匝以朱栏。
宝惜纤枝，有同月桂。
当花发之时，防蜂蝶之窥耗，每以轻绡纱縠，远加笼罩焉。
守树者不胜艰苦。
洎及秋实，公主必手选而进之。
此达帝庭，十得其六七。
帝多食此梨，虽不及邢氏者，亦粗解其烦躁耳。
是时有李遵来侍御，任恒州记室，作《进梨表》云： 紫花开处，擅美春林。缥蒂悬时，迥光秋景。离离玉润，落落珠圆。甘不待尝，脆难胜口。 
表达阙下，公卿见者，多大笑之曰： 常山公何用进残梨于天府也？
盖以其表有脆难胜口之字。 
明年，武宗崩，公主亦相次逝。此梨自后以为贡赋之常物。
县官岁久，亦渐怠于宝守焉。
至天祐末焉，赵王为德明之所篡弑。
其后县邑公署，多历兵戎。紫花之梨，亦已枯朽。
今之真定，无复继种者焉。
当武宗时，县宰李公，名尚，即雅之祖也，尝以守树不谨，曾风折一枝，降为冀州典午。
由是追感而颦蹙也。 
胡榛子
阿月生西国。
蕃人言与胡榛子同树，一年榛子，二年阿月。
酸枣
耆旧说，周秦时，河南雨酸枣，遂生野酸枣。
今酸枣县是也。
酸枣之甚小者，为野酸枣。
蒲萄
俗言蒲萄蔓好引于西南。
庾信谓魏使尉瑾曰： 我在邺，遂大得蒲萄，奇有滋味。 
陈招曰： 作何形状？ 
徐君房曰： 有类软枣。 
信曰： 君殊不体物，何得不言似生荔枝？ 
魏肇师曰： 魏武有言， 末夏涉秋，尚有余暑，酒醉宿醒，掩露而食，甘而不饴，酸而不酢。 
道之固以流沫称奇，况亲食之者？ 
瑾曰： 此物出自大宛，张骞所致。有黄白黑三种。
成熟之时，子实逼侧，星编珠聚。
西域多酿以为酒，每来岁贡。
在汉西京，似亦不少。
杜陵田五十亩中，有蒲萄百树。
今在京邑，非直止禁林也。 
信曰： 乃园种户植，接荫连架。 
昭曰： 其味何如桔柚？ 
信曰： 津液胜奇，芬芳减之。 
瑾曰： 金衣素里，见苞作贡，向齿自消，良应不及。 
王母蒲萄
具丘之南，有蒲萄谷。
谷中蒲萄，可就其所食之。
或有取归者，即失道。
世言王母蒲萄也。
天宝中，沙门昙霄，因游诸岳，至此谷，得蒲萄食之。
又见枯蔓堪为杖，大如指，五尺余。持还本寺，植之遂活。
长高数仞，荫地幅员十丈，仰观若帷盖焉。
其旁实磊落，紫莹如坠。
时人号为草龙珠帐焉。
侯骚子
侯骚蔓生，如鸡卵，既甘且冷，轻身消酒。
《广志》言因王太仆所献。
蔓胡桃
蔓胡桃出南诏，大如扁螺，两隔，味似胡桃。
或言蛮中藤子也。
仙树实
祁连山上有仙树实，行旅得之，止饥渴。
一名四味木。
其实如枣。
以竹刀剖则甘，铁刀剖则苦，木刀剖则酸，芦刀剖则辛。
橄榄子
独根树，东向枝曰木威；南向枝曰橄榄。
东荒栗
东方荒中有木，名曰栗。
有壳，径三尺三寸。
壳刺长丈余。
实径三尺。壳亦黄，其味甜，食之，令人短气而渴。
猴栗
唐卫公李德裕，一夕甘子园会客。盘中有猴栗，无味。
陈坚处士云： 虔州南有渐栗，形如素核。 
瓜
汉明帝阴贵人，梦食瓜，甚美。
帝使求诸方国。
时有敦煌献异瓜种，常山献巨桃核。
名穹窿，长三尺而形屈，其味臭如粨。
父老云： 昔道士从蓬莱山得此瓜，云是空洞灵瓜。四劫一实。东王公、西王母遗种于地，世代遐绝，其实颇存。 
又说： 此桃霜下始花，隆冬可熟。 
亦云： 仙人所食，常使植于霜林园。
此园皆植寒果，积冰之节，百果方盛。
俗为相陵瓜。故 霜园 之声讹也。 
后曰： 王母之桃，王公之瓜，可得而食，五万岁矣。 
安可食乎？
后崩，内侍者见镜奁中有瓜桃之核，视之涕零，疑其非数。
五色瓜
吴桓王时，会稽生五色瓜。
今吴中有五色瓜，岁充贡赋。
瓜恶香
瓜恶香，中尤忌麝。
唐郑注，太和初，赴职河中。
姬妾百余，尽骑，香气数里，逆于人鼻。
是岁，自京至河中，所过路，瓜尽死，一蒂不获。
菜
蔓菁
诸葛所止，令兵士独种蔓菁者，取其才出甲可生啖，一也；叶舒可煮食，二也；久居则随以滋长，三也；弃不令惜，四也；回则易寻而采之。五也。冬有根可斸食，六也。
比诸蔬属，其利不亦博哉？刘禹锡曰： 信矣。 
三蜀之人也，今呼蔓菁为诸葛菜。
江陵亦然。
越蒜
《异苑》曰：晋安平有越王余蒜菜，长尺许，白者似骨，黑者如角。
古云：越王曾于舟中作筹算，有余者，弃之水而生焉。
三蔬
晋咸宁四年，立芳圃于金墉城东，多种异菜，名曰云薇。
类有三种。
紫色者最繁滋。
其根烂漫。
春敷夏密，秋荣冬馥。
其实若珠，五色，随时而盛。
一名云芝。
其紫色者为上蔬，而味辛；其黄色者为中蔬，而味甘；其青色者为下蔬，而味咸。
常以此蔬充御，其叶可以藉饮食，以供宗庙祭祀。亦止人饥渴。
宫中掐其茎叶者，历月不歇。
菠薐
菜之菠薐者，本西国中有僧，自彼将其子来，如苜蓿、蒲萄，因张骞而至也。
菠薐本是颇陵国将来，语讹耳，多不知也。
芥菹
广州人以巨芥为咸菹，埋地中，有三十年者。
贵尚，亲宾以相饷遗。
芥末
掌中芥末多国出也。
取子置掌中，吹之，一吹一长，长三尺，乃植于地。
水韭
水韭生于水湄，状如韭而叶细长。
可食。
茄子树
南中草菜，经冬不衰，故蔬圃之中，栽种茄子，宿根有三二年者，渐长枝干，乃为大树。
每夏秋熟，则梯树摘之。
三年后，渐树老子稀，即伐去，别栽嫩者。
昆仑紫瓜
隋炀帝大业末。改茄子为昆仑紫瓜。
茄子故事
茄子。茄字连茎名，革遐反。
今呼伽，未知所自。
昔段成式因就廊下食茄子数蒂，偶问工部员外张周封茄子故事。
张云，一名落苏。事具《食料本草》。
成式记得隐侯《行园》诗云： 寒瓜方卧垄，秋瓜正满陂。
紫茄纷烂漫，绿芋郁参差。 
又一名昆仑瓜。
岭南茄子，宿根成树，高五六尺。
姚向曾为南选使，亲见之。
故《本草》记广州有慎火树，树大三四围。
慎火即景天也，俗呼为护火草。
茄子熟者，食之厚肠胃，动气发疾。
根能理龟瘃。
欲其子繁，候其花时，取叶布于过路，以灰规之，人践之，子必繁也。俗谓嫁茄子。
曾火炙之，甚美。
有新罗种者，色稍白，形如鸡卵。
西明寺僧造玄院中，有其种。
《水经》云： 石头西对蔡浦，长百里，上有大荻荻浦，下有茄浦。 
儋崖种瓠成实，率皆石余。
芥，高者亦五六尺。
子大如鸡卵。
