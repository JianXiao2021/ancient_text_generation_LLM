张华晋惠帝许逊陶贞白张祖宅唐仪唐中宗宋青春武胜之李守泰陈仲躬曹王皋渔人
张华
晋张华，生性聪慧。好观奇异图纬之学，捃拾天下遗逸。
自书契之始，考验神怪，及世间里闾所说，撰《博物志》四百卷，奏武帝。
帝曰：卿才十倍万代，博识无伦。
记事采言，多所浮妄。
宜删翦无据，以见成交。
昔仲尼删诗书，不及鬼神幽昧之事，不言怪力乱神。
今见卿此志，惊所未闻，异所未见，将繁于耳目也。
可更芟截浮疑，分为十卷。
即于御前赐青铁砚。此铁是于阗国所献，铸为砚。又赐麟角管，此辽西国所献也。侧理纸万番，南越所献也。
汉言陟厘，陟厘与侧理相乱。
南人以海苔为纸，其理纵横斜侧，因为名焉。
晋惠帝
晋惠帝元康三年，武库火。烧汉高祖斩白蛇剑、孔子履。咸见此剑穿屋飞去，莫知所向。
许逊
西晋末，有旌阳县令许逊者，得道于豫章西山。
江中有蛟蜃为患，旌阳没水，拔剑斩之，后不知所在。
顷鱼人网得一石，甚鸣，击之，声闻数十里。
唐朝赵王为洪州刺史，破之，得剑一双。
视其铭，一有许旌阳字，一有万仞字。一有万仞师出焉。
陶贞白
梁陶贞白所著《太清经》，一名《剑经》。
凡学道术者，皆须有好剑镜随身。
又说。干将、莫耶剑，皆以铜铸，非铁也。
又贞白隐居贝都山中，尝畜二刀，一名善胜，一名宝胜。
往往飞去，人望之，如二条青蛇。
本传具载。
张祖宅
唐乾封年中，有人于镇州东野外，见二白兔。
捕之，忽却入地，绝迹不见。
乃于入处掘之，才三尺许，获铜剑一双，古制殊妙。
于时长史张祖宅以闻。
唐仪
唐上元年中，令九品以上，佩刀砺等袋。
取鱼之象，强之兆也。至天后朝乃绝。
景云之后，又复前饰。
唐中宗
唐中宗令扬州造方丈镜。
铸铜为桂树，金花银叶。
帝每常骑马自照，人马并在镜中。
宋青春
唐开元中，河西骑将宋青春骁果暴戾，为众所推。
西戎尝岁犯边境，青春每临阵，必独运剑大呼，执馘而旋，未尝中锋镝。
西戎惮之，一军咸赖焉。
后吐蕃大北，获生口数千。
军帅令译问衣大虫皮者，尔何不能害之。
答曰：但见青龙突阵而来，兵仞所及，若叩铜铁，以为神助将军也。
青春乃知剑之灵。
青春死后，剑为瓜州刺史季广琛所得。
或风雨后，迸光出室，环烛方丈。
哥舒翰镇西凉，知之。求易以他宝，广琛不与。
因赠之诗曰：刻舟寻已化，弹铗未酧恩。
武胜之
唐开元末，太原武胜之为宣州司士，知静江事。
忽于滩中见雷公践微云逐小黄蛇，盘绕滩上。
静江夫戏投以石，中蛇，铿然作金声。
雷公乃飞去，使人往视，得一铜剑。
上有篆许旌阳斩蛟第三剑云。
李守泰
唐天宝三载五月十五日，扬州进水心镜一面。
纵横九寸，青莹耀日。
背有盘龙长三尺四寸五分，势如生动。
玄宗览而异之。
进镜官扬州参军李守泰曰：铸镜时，有一老人，自称姓龙名护。
须发皓白，眉如丝，垂下至肩，衣白衫。
有小童相随，年十岁，衣黑衣。龙护呼为玄冥。
以五月朔忽来，神采有异，人莫之识。
为镜匠吕晖曰，老人家住近，闻少年铸镜，暂来寓目。
老人解造真龙，欲为少年制之，颇将惬于帝意。
遂令玄冥入炉所，扃闭户牗，不令人到。
经三日三夜，门左洞开。
吕晖等二十人于院内搜觅，失龙护及玄冥所在。镜炉前获素书一纸，文字小隶云：镜龙长三尺四寸五分，法三才。象四气，禀五行也。
纵横九寸，类九州分野。镜鼻如明月珠焉。
开元皇帝圣通伸灵，吾遂降祉。
斯镜可以辟邪，鉴万物。秦始皇之镜，无以加焉。
歌曰： 盘龙盘龙，隐于镜中。
分野有象，变化无穷。
兴云吐雾，行雨生风。
上清仙子，来献圣聪。
吕晖等遂移镜炉置船中，以五月五日午时，乃于扬子江铸之。
未铸前，天地清谧。
兴造之际，左右江水忽高三十余尺，如雪山浮江，又闻龙吟，如笙簧之声，达于数十里。
稽诸古老，自铸镜以来，未有如斯之异也。
帝诏有司，别掌此镜。
至天宝七载，秦中大旱。
自三月不雨至六月。
帝亲幸龙堂祈之，不应。
问昊天观道士叶法善曰：朕敬事神灵，以安百姓。
今亢阳如此，朕甚忧之。亲临祈祷，不雨何也？
卿见真龙否乎？
对曰：臣亦曾见真龙，臣闻画龙四肢骨节，一处得以似真龙，即便有感应。
用以祈祷，则雨立降。
所以未灵验者，或不类真龙耳。
帝即诏中使孙知古，引法善于内库遍视之。
忽见此镜，遂还奏曰：此镜龙真龙也。
帝幸凝阴殿，并召法善祈镜龙。
顷刻间，见殿栋有白气两道，下近镜龙。龙鼻亦有白气，上近梁栋。
须臾充满殿庭，遍散城内。
甘雨大澍，凡七日而止。
秦中大熟。
帝诏集贤待诏吴道子，图写镜龙，以赐法善。
陈仲躬
唐天宝中，有陈仲躬家居金陵，多金帛。
仲躬好学，修词未成，携数千金，于洛阳清化里，假居一宅。
其井甚大，常溺人，仲躬亦知之。以靡有家室，无所惧。
仲躬常习学不出。
月余日，有邻家取水女可十数岁，怪每日来于井上，则逾时不去，忽坠井而死。
井水深，经宿，方索得尸。
仲躬异之。
闲日，窥于井上，忽见水中一女子。其形状少丽，依时样妆饰。以目仲躬，凝睇之际，以红袂半掩其面微笑，妖冶之姿，出于世表。
仲躬神魂恍惚，若不支持。
乃叹曰：斯为溺人之由也。
遂不顾而退。
后数月炎旱，此井水不减。
忽一日水竭。
清旦，有人叩门云：敬元颖请谒。
仲躬命入，乃井中所见者。
衣绯绿之衣，其装饰鈆粉，悉时制耳。
仲躬与坐，讯曰：卿何以杀人？
元颖曰：妾非杀人者，此井有毒龙。
自汉朝绛侯居于兹，遂穿此井。洛城内有五毒龙，斯其一也。
缘与太一左右侍龙相得，每为蒙蔽。
天命追征，多托故不赴集。
好食人血，自汉以来，杀三千七百人矣，而水不耗涸。
某乃国初方坠于井，遂为龙所驱使。
为妖惑以诱人，用供龙所食。
甚于辛苦，情所非愿。
昨为太一使者交替，天下龙神尺须集驾。
昨夜子时，已朝太一矣。
兼为河南旱，勘责三数日方回。
今井内已无水，君子诚能命匠淘之，则获脱斯难矣。
若然，愿终君子一生奉养。
世间之事无不致。
言讫，便失所在。
仲躬当时即命匠，命一亲信，与匠同入井。嘱曰：但见异物即收。
至底无别物，唯获古铜镜一枚，阔七寸七分。
仲躬令洗净，贮匣内。
焚香以奉之，斯所谓敬元颖也。
一更后，元颖忽自门而入，直造烛前设拜。谓仲躬曰：谢生成之恩，照浊泥之下。
某昔本师旷所铸十二镜之第七者也。
其铸时，皆以日月为大小之差。
元颖则七月七日午时铸者也。
贞观中，为许敬宗婢兰苕所坠。
以此井水深，兼毒龙气所苦，人入者闷绝，故不可取，遂为毒龙所役。
幸遇君子正直者，乃获重见人间耳，然明晨内，望君子移出此宅。
仲躬曰：某已用钱僦居，今移出，何以取措足之所。
元颖曰：但请君子饰装，一无忧也。
将辞去，仲躬复留之。问曰：汝安得有红绿脂粉状乎？
对曰：某变化无常，非可具述。
言讫，即无所见。
明旦，忽有牙人叩户，兼领宅主来谒仲躬，便请移居，并夫役并足。
未到斋时，前至立德坊一宅中。
其大小价数，一如清化者。
其牙人云：价值契本，一无遗缺。并交割讫。
后三日，其清化宅井，无故自崩。兼延及堂隅东厢，一时陷地。
仲躬后文战累胜，为大官。
有所要事，未尝不如移宅之效也。
其镜背有二十八字，皆科斗书。
以今文推而写之曰：维晋新公二年七月七日午时，于首阳山前白龙潭铸成此镜。
千年在世。
于背上环书，一字管天文列宿。依方列之，则左有日而右有月。龟龙虎雀，并如其位。
于鼻四旁题云，夷则之镜。
曹王皋
唐嗣曹王皋有巧思，精于器用。
为荆州节度使，有羁旅士人怀二羯鼓棬，欲求通谒。
先启于宾府，宾府观者咸讶议曰：岂足尚耶？
对曰：但启之，尚书当解矣。
及见，皋捧而叹曰：不意今日获逄至宝。
指其钢匀之状，宾佐唯唯，或腹非之。
皋曰：诸公心未信乎？
命取食拌，自选其极平正者。令置棬于拌心，以油注棬中，棬满而油无涓滴渗漏。
皋曰：此必开元天宝中供御棬，不然无以至此。
问其所自，士人曰：某先人在黔中，得于高力士之家。
众方深伏。
宾府又潜问士人，宜偿几何？
士人曰：不过三万。
及遗金帛器皿，其直果称是焉。
渔人
苏州太湖入松江口。唐贞元中，有渔人载小网。数船共十余人，下网取鱼，一无所获。
网中得物，乃是镜而不甚大。
渔者忿其无鱼，弃镜于水。
移船下网，又得此镜。
渔人异之，遂取其镜视之，才七八寸。照形悉见其筋骨脏腑，溃然可恶，其人闷绝而倒，众人大惊。其取镜鉴形者，即时皆倒，呕吐狼藉。
其余一人，不敢取照，即以镜投之水中。
良久，扶持倒吐者既醒，遂相与归家，以为妖怪。
明日方理网罟，则所得鱼多于常时数倍。
其人先有疾者，自此皆愈。
询于故老，此镜在江湖，每数百年一出。人亦常见，但不知何精灵之所恃也。
