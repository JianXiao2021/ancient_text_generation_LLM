秦树竺惠炽郭铨驾思令山都区敬之刘隽檀道济石秀之夏侯祖观张承吉梁清崔茂伯巢氏胡庇之索颐
秦树
沛郡人秦树者，家在曲阿小辛村。
尝自京归，未至二十里许，天暗失道。
遥望火光，往投之。
见一女子，秉烛出云：女弱独居，不得宿客。
树曰：欲进路，碍夜不可前去，乞寄外住。
女然之。
树既进坐，竟以此女独处一室，虑其夫至，不敢安眠。
女曰：何以过嫌，保无虑，不相误也。
为树设食，食物悉是陈久。
树曰：承未出适，我亦未婚。欲结大义，能相顾否？
女笑曰：自顾鄙薄，岂足伉俪？
遂与寝止。向晨树去，乃俱起执别，女泣曰：与君一睹，后面莫期。
以指环一双赠之，结置衣带，相送出门。
树低头急去数十步，顾其宿处，乃是冢墓。
居数日，亡其指环，结带如故。
竺惠炽
沙门竺惠炽，住江陵四层佛寺，以永初二年年。
葬后，弟子七日会，举寺悉出，唯僧明道先患病，独停。
忽见惠炽，谓明曰：我生不能断肉，今落饿狗地狱，令知有报。
郭铨
郭铨，字仲衡，义熙初，以党附桓玄被杀。
乃元嘉八年，忽乘舆导从，显形谓女婿刘凝之曰：仆有谪事，可四十僧会，得免脱也。
又女梦曰：吾有谪罚，令汝夫作福。何以至今，设会不能见矜耶？
女问当何处设斋，答曰：可归吾舍。
倏然复没。
办会毕，有人称铨信，与凝之言：感君厚惠，事始获宥。
贺思令
会稽贺思令，善弹琴，尝夜在月中坐，临风抚奏。忽有一人，形器甚伟，著械有惨色，至其中庭。
称善，便与共语。
自云是嵇中散，谓贺云：君下手极快，但于古法未合。
因授以《广陵散》。
贺因得之，于今不绝。
山都
山都，形为昆仑人，通身生毛，见人辄闭眼张口如笑。
好居深树中，翻石觅蟹啗之。
《述异记》曰，南康有神，名曰山都，形如人，长二尺余，黑色赤目，发黄披身。
于深山树中作窠，窠形为卵而坚，长三尺许，内甚泽，五色鲜明。二枚沓之，中央相连。
土人云，上者雄舍，下者雌室。
旁悉开口如规，体质虚轻，颇似木筒，中央以鸟毛为褥。
此神能变化隐形，猝睹其状，盖木客山林之类也。
赣县西北十五里，有古塘，名余公塘。上有大梓树，可二十围，老树空中，有山都窠。
宋元嘉元年，县治民有道训道灵兄弟二人，伐倒此树，取窠还家。
山都见形，骂二人曰：我居荒野，何预汝事？
山木可用，岂可胜数？树有我窠，故伐倒之。
今当焚汝宇，以报汝之无道。
至二更中，内处屋上，一时起火，舍宅荡尽矣。
木客，邓清明《南康记》曰，木客头面语声，亦不全异人，但手脚爪如钩利。
曾有人往看其葬，以酒及鱼生肉遗宾，自作饮食，终不令人见其形也。葬棺法，每在高岸树梢，或藏石窠之中。
南康三营伐船兵说，往亲睹葬所，舞唱之节，虽异于人，听如风林汛响，声类歌吹之和。
义熙中，徐道复南出，遣人伐榜，以装舟槛，木客及献其榜而不得见。
区敬之
南康县营民区敬之，宋元嘉元年，与息共乘舫，自县溯流。
深入小溪，幽荒险绝，人迹所未尝至。
夕登岸，停止舍中，敬之中恶猝死，其子燃火守尸。
忽闻远哭声，呼阿舅。孝子惊疑，俛仰间，哭者已至。
如人长大，披发至足，发多蔽面，不见七窍。
因呼孝子姓名，慰唁之。
孝子恐惧，遂聚薪以燃火。
此物言故来相慰，当何所畏？
将须燃火，此物坐亡人头边哭。
孝子于火光中窃窥之，见此物以面掩亡人面，亡人面须臾裂剥露骨。
孝子惧，欲击之，无兵杖。须臾，其父尸见白骨连续，而皮肉都尽。竟不测此物是何鬼神。
刘隽
元嘉初，散骑常侍刘隽，家在丹阳。
后尝遇骤雨，见门前有三小儿，皆可六七岁，相率狡狯，面并不沾濡。
俄见共争一匏壶子，隽引弹弹之，正中壶，霍然不见。
隽得壶，因挂阁边。
明日，有一妇人入门，执壶而泣，隽问之，对曰：此是吾儿物，不知何由在此？
隽具语所以，妇持壶埋儿墓前。
间一日，又见向小儿持来门侧，举之，笑语隽曰：阿侬已复得壶矣。
言终而隐。
檀道济
檀道济居清溪，第二儿夜忽见人来缚己，欲呼不得，至晓乃解，犹见绳痕在。
此宅先是吴将步阐所居，谚云：扬州青，是鬼营。
青溪青扬是也。
自步及檀，皆被诛。
石秀之
丹阳石秀之，宋元嘉中，堂上忽有一人，著平巾帻，乌布裤褶，擎一板及门，授之曰：闻巧侔班垂，刻杭尤妙。太山府君故使相召。
秀之自陈：止能造车，制杭不及高平刘儒。
忽持板而没。刘儒时为朝请，除历阳郡丞，数旬而殁。
夏侯祖观
元嘉中，夏侯祖观为兖州刺史，镇瑕丘，卒于官。
沈僧荣代之，经年，夏侯来谒僧荣，语如平生，每论幽冥事。
僧荣床上有一织成宝饰络带，夏侯曰：岂能见与，必以为施，可命焚之。
僧荣令对烧之，烟焰未灭，已见夏侯带在腰上。
僧荣明年在镇，夜设女乐，忽有一女人在户外，沈问之：吾本是杜青州弹筝妓采芝，杜以致夏侯兖州为宠妾。
唯愿座上一妓为伴戏。
指下坐琵琶。
妓啼云：官何忽以赐鬼。
鬼曰：汝无多言，必不相放。
入与同房别，饮酌未终，心痛而死。
死气方绝，魂神已复人形，在采芝侧。
张承吉
魏郡张承吉息元庆，年十二。
元嘉中，见一鬼，长三尺，一足而鸟爪，背有鳞甲。
来召元庆，恍惚如狂，游走非所，父母挞之。
俄闻空中云：是我所教，幸勿与罚。
张有二卷羊中敬书，忽失所在。
鬼于梁上掷还，一卷少裂坏，乃为补治。
王家嫁女，就张借□，鬼求纸笔代答。
张素工巧，尝造一弹弓，鬼借之，明日送还，而皆折坏。
梁清
宋安定梁清，字道修，居扬州右尚方闲桓徐州故宅。
元嘉十四年二月，数有异光，又闻擗箩声，令婢子松罗往看。
见二人，问；云：姓华名芙蓉，为六甲至尊所使。从太微紫室仙人，来过旧居。仍留不去。
或鸟首人身，举面是毛。松罗惊。以箭射之，应弦而灭，并有绛汙染箭。
又覩一物，仿佛如人行树摽，令人刺中其髀，堕地淹没。
经日，又从屋上跛行，就婢乞食，团饭授之，顿造二升。
数日，众鬼群至，丑恶不可称论。
拉椤床障，尘石飞扬，累晨不息。
婢采药，路逢一鬼，著衣帻，乘马。卫从数十，谓采药曰：我是天上仙人，勿名做鬼。
问何以恒掷秽汙。答曰：粪汙者，钱财之像也；投掷者，速迁之征也。
顷之，清果为扬武将军北鲁郡太守。
清厌毒既久，乃呼外国道人波罗迭诵呪，见诸鬼怖惧，逾垣穴壁而走，皆作鸟声，如此都绝。
在郡少时，夜中，松罗复见威仪器械，从众数十人，戴帻。送书粗纸，七十许字，笔迹婉媚，远拟羲、献。
又歌云：坐侬孔雀楼，遥闻凤凰鼓。
下我邹山头，仿佛见梁鲁。
鬼有叙吊，不异世人。
鬼传教曾乞松罗一函书，题云故孔修之死罪白笺。以吊其叔丧。叙致哀情，甚有铨此。
复云，近往西方，见一沙门，自名大摩杀，问君消息，寄五丸香以相与。
清先本使敦煌，曾见此僧。
清家有婢产，于是而绝。
崔茂伯
崔茂伯女，结婚裴祖儿。
婚家相去五百余里，数岁不通。
八月中，崔女暴亡，裴未知也。
日将暮，女诣裴门，拊掌求前。
提金罂，受二升许。到床前而立，裴令坐，问所由。
女曰：我是清河崔府君女，少闻大人以我配君，不幸丧亡。
大义不遂，虽同牢未显，然断金已著，所以故来报君耳。
便别以金罂赠裴。
女去后，裴以事启父，父欲遣信参之。裴曰：少结崔氏姻，而今感应如此，必当自往也。
父许焉。
裴至，女果丧，因相吊唁。裴具述情事，出罂示茂伯，先以此罂送女入瘗，既见罂，遂与裴俱造女墓。
未至十余里，裴复见女在墓言语，旁人悉闻声，不见其形。
裴怀内结，遂发病死，因以合葬。
巢氏
元嘉中，太山巢氏，先为湘县令，居晋陵。
家婢采薪，忽有一人追之，如相问讯，遂共通情。
随婢还家，仍住不复去。巢恐为祸，夜辄出婢。闻与婢讴歌言语，大小悉闻，不使人见，见者唯婢而已。恒得钱物酒食，日以充足。每与饮，吹笛而歌，歌云：闲夜寂已清，长笛亮且明。
若欲知我者，姓郭字长生。
胡庇之
宋豫章胡庇之，尝为武昌郡丞，元嘉二十六年入廨，便有鬼在焉。
中宵胧月，户牖小开，有人倚立户外，状似小儿。
户闭，便闻人行，如著木屐声。看则无所见，如此甚数。
二十八年二月，举家悉得时病，空中投掷瓦石，或是干土。
夏中病者皆差，而投掷之势更猛。
乃请道人斋戒转经，竟从倍来如雨，唯不著道人及经卷而已。
秋冬渐有音声，瓦石掷人，肉皆青暗，而亦甚痛。
有一老奶，好骂詈。鬼在边大嚇。
庇之迎祭酒上章，施符驱逐。
渐复歇绝。至二十九年，鬼复来，剧于前。
明年，丞廨火频四发，狼狈浇沃并息。
鬼每有声如犬，家人每呼吃惊，后忽语音似吴。
三更叩户，庇之问：谁也？答曰：程邵陵。
把火出看，了无所见。
数日，三更中，复外户叩掌，便复骂之。
答云：君勿骂我，我是善神，非前后来者。
陶御史见遣报君。
庇之曰：我不识陶御史。
鬼云：陶敬玄，君昔与之周旋。
庇之云：吾与之在京日，服事衡阳，又不常作御史。
云：陶今处福地，作天上御史。
前后相侵，是沈公所为。
此廨本是沈宅，来看宅，聊复投掷狡狯。忿戾禳却太过，乃至骂詈。
命婢使无礼向之，复令祭酒上章，告罪状，事彻天曹。
沈今为天然君，是佛三归弟子，那不从佛家请福，乃使祭酒上章。
自今唯愿专意奉法，不须与恶鬼相当。
率之因请诸僧诵经斋戒讫，经一宿后。
复闻户外御史相闻：白胡丞，今沈相讼甚苦。
如其所言，君颇无理。
若能归诚正觉，习经持戒，则群邪屏绝。
依依曩情，故相白也。
索颐
宋襄城索颐，其父为人，不信妖邪。
有一宅凶，居者辄死，父便买居之，多年安吉，子孙昌盛，为二千石。
当徙家之官，临去，请会内外亲戚。
酒食既行，父乃言曰：天下竟有吉凶否？
此向来言凶，自吾居之，多年安吉，又得迁官，鬼为何在？
自今以后，便为吉宅，居无嫌也。
语讫如厕，须臾，见壁中有一物，为卷席大，高五尺许。
颐父便还取刀斫之，中断，便化为两人。
复横斫之，又成四人。便夺取刀，反斫索，杀之。
持刀至座上，斫杀其子弟。凡姓索必死，唯异姓无他。
颐尚幼，乳母抱出后门，藏他家，止其一身获免。
颐字景真，位至湘东太守。
