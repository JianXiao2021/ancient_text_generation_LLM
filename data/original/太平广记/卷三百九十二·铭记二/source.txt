韩愈裴度张惟清王璠柳光李福熊博王敬之王承检
韩愈
泉州之南有山焉，其山峻起壁立，下有潭水，深不可测，周十余亩。
中有蛟螭，尝为人患，人有误近或马牛就而饮者，辄为吞食。
泉人苦之有年矣。
由是近山居者，咸挈引妻子，徙去他郡，以逃其患。
元和五年，一夕，闻山南有雷震暴兴，震数百里，若山崩之状，一郡惊惧。
里人洎牛马鸡犬，俱失声仆地，流汗被体，屋瓦交击，木树颠拔。
自戌及子，雷电方息。
明旦往视之，其山摧堕石壁数百仞殆尽，俱填其潭，水溢流，注满四野。
蛟螭之血，遍若玄黄。
而石壁之上，有凿成文字一十九言，字势甚古，郡中士庶无能知者。
自是居人无复患矣。
惧者既息，迁者亦归。结屋架庐，接比其地。
郡守因之名其地为石铭里，盖因字为铭，且识其异也。
后有客于泉者，能传其字，持至东洛。
时故吏部侍郎韩愈自尚书郎为何南令，见而识之。
其文曰： 诏示黑水之鲤鱼，天公卑杀牛人，壬癸神书急急。 
然则详究其义，似上帝责蛟螭之词，令戮其害也。
其字则蝌蚪篆书，故泉人无有识者矣。
裴度
元和元年，秋九月，淮西帅吴少诚死，子元济拒命。
诏邻淮西焉，以兵四攻之，凡数年不克。
十三年，召丞相晋国公裴度将而击焉。
度既至，因命封人深池濠，且发其地。有得一石者，上有雕出文字为铭，封人持以献度。
文曰： 井底一竿竹，竹色深绿绿。
鸡未肥，酒未熟，障车儿郎且须缩。 
度得之，以示从事，令辩其义焉，咸不能究。
度方念之，俄有一卒，自行间跃而贺曰： 吴元济逆天子命，纵狂兵为反谋。
赖天子威圣，与丞相德合。今日逆竖成擒矣，敢贺丞相功。 
度惊讯之，对曰： 封人得石铭，是其兆也。
且 井底一竿竹，竹色深绿绿 者。
言吴少诚由行间一卒，遂拥十万兵，为一方帅，且喻其荣也。 鸡未肥 者，言无肉也。夫以 肥 去 肉 ，为 己 字也。 酒未熟 者，言无水也。以 酒 去 水 ，为 酉 字。 障车儿郎 ，谓兵革之士也。 且缩 者，谓宜退守其所也。
推是言之，则 己 酉日当克也。
苟未及期，则可俟矣。 
度喜，顾左右曰： 卒辨者也。 叹而异之。
是岁冬十月，相国李诉将兵入淮西，生得元济，尽诸反者。
度因校其日，果己酉焉。
于是度益奇卒之辨，擢为裨将。
张惟清
黑山之阴，有李卫公庙。
宝历中，张惟清都护单于。
其从事卢立尝梦一人，颀长黑衣，告立曰： 吾居于卫公庙且久矣，子幸迁我于军城中。 
已而遂去。
及晓，立不谕，即入白于惟清曰： 卫公于国有大勋。今庙宇隳残，飘濡且甚，愿新其土木之制。 
惟清喜而可其语。
先是单于府以惟清有美化，状其政绩。请护军骆忠表闻于上。有诏，命中书舍人高公釴文事其，刻于碑。
诏既至而未有碑石，惟清方命使采石于云中郡，未还。
及修卫公庙，铲其西，得一石，方而长，其下有刻出 张 字，历然可辨。
工人持以献惟清，惟清喜曰： 天赐吾之碑石。 
即召从事视之，立且惊且异。因起贺而白前梦。
于是以石为碑，刻高公之文焉。
王璠
太和中，王璠廉问丹阳。
因沟其城，既凿深数尺，得一石。铭文曰： 山有石，石有玉。玉有瑕，即休也。 
工人得之，具以事告白献于璠。
详其义，久而不能解，即命僚左辨之，皆无能析其理者。
数日，有一吏请谒璠之吏，且密谓曰： 吾闻王公得石铭，今有辨者乎？ 
吏曰： 公方念之，其义为何如。君岂即能究耶！ 
叟曰： 是不祥也。夫 山有石，石有玉，玉有瑕。 即休也。 皆叙王公之世也。
且公之先曰崟，崟生礎，以文而观， 是山有石 也。
礎生璠。是 石有玉 也。
璠之子曰瑕休 。是 玉有瑕即休 。
休者绝之兆，推是而辨，其绝绪乎？ 
吏谢之，叟言竟而去。
至大和九年冬，璠卒夷其宗，果符叟之解也。
柳光
太和中，有柳光者，尝南游。
因行山道，会日晚，误入山崦中，松引盘曲。
行数里，至一石室，云水环拥，清泉交贯。
室有茵榻，若人居者。前对霞翠，固非人境。
光因临流凝伫，忽见一缶，合于地。
光即趋之，其缶下有泉，周不尽尺，其水清激。
举卮以饮，若甘醴，尽十余卮而已醉甚，遂偃于榻，及晓方寤。
因祝石壁，有雕刻文字极多，遂写其字，置於袖。
词曰： 武之在卯，尧王八季。
我弃其寝，我去其扆。
深深然，高高然，人不吾知，又不吾谓。
由今之后，二百余祀，焰焰其光，和和其始。
东方有兔，小首元尾，经过吾道，来至吾里。
饮吾泉以醉，登吾榻而寐。
刻乎其壁，奥乎其义，人谁辨，其东平子。 
光先阅，阅而异之，遂行。
出径数十步，回望其室，尽亡见矣。
光究之不得。
有吕生者，视而解之，未几告曰： 吾尽详矣，此乃得道者语也。
夫唐氏之初，建号武德。
武之二年，其岁己卯，则武之在卯，其义见矣，盖武德二年也。 尧王 者，谓高祖之号神尧，曰 八季 者，亦二年也。 我弃其寝，我去扆 者，言其去，盖绝去之时，乃武德二年也。 深深然，高高然。
人不吾知，人不吾谓 者，言其隐而人不知也。 由今之后，二百余祀 者，言君者来也。
且唐氏之初，今果二百余矣。 焰焰其光，和和其始 者， 焰焰其光 ，谓岁在丁未也，焰者火，岂非南方之丙丁之谓乎？
未亦火之位也； 和和其始 。谓今天子建号曰太和其始。盖元年也。 东方有兔，小首元尾 者，叙君之名氏。
是光也。 经吾道，来吾里。 
言君之来也。 饮吾泉以醉，登吾榻而寐。 言君之止也。 刻乎其壁，奥乎其义。 
谁人以辨，其东平子。 谓其义奥而隐，独吾能辨之。东平吾之邑也，即又信矣。
如是而辨，果得道者之遗记也。 李福
洛京北邙太清观钟楼，唐咸通年中，忽然摧塌。
有屋檩一条，其中空虚，每撑动触动转，内敲磕有声。
人遂相传，来竞观之。
道士李威仪不欲聚人，乃令破之，于其间得一黑漆板，上有陷金之字。
曰： 山水谁无言，元年遇福重修。 
道士赍呈洛中诸官，皆不能详文。
李福相公罢镇西川归洛，见此隐文，反复详读数四，遂谓观主曰： 但请度工鸠徒，当以俸余之金，独立完葺也。
百年之前，智者勒其志，已冥合今日。
安得不重兴观宇乎！ 
洎观成，或请其由。
福曰：  山水谁无言 者，今上御名也。 元年遇福 者，改元之初作镇，获俸而回，福其不修，复待何人者哉！ 
熊博
熊博者，本建安津吏。
岸崩，得一古冢。
藤蔓缠其棺，旁有石铭云： 欲陷不陷被藤缚，欲落不落被沙阁。
五百年后遇熊博。 
博时贫老，僧为率钱葬之。
博后至建州刺史。
王敬之
故邺都之西北门，曰芳林乡。
齐村民王敬之，编户中尤贫者，常以樵苏为业。
丙午岁秋九月，因掘一株铜雀台下，其地歘然小陷。随而锸之，三尺许，得一苍石，大如盆。
遂力索之，石忽破为二。
若摧殻然。中有苍石匣，长尺有咫，厚三寸，广四寸。敬之骇，内诸畚中以归。
洁之以水，则温润昭烂，真奇宝也。
四旁及背引起龙骧凤翥及花葩之状，雕镂奇诡，殆非人工。
徐启之，中有白玉板，上刻大篆六行。
文曰： 上土巴灰除虚除，伊尹东北八九余，秦赵多应分五玉，白丝竹木子世世居。
但看六六百中外，世主留难如国如。 
于是敬之持以献魏帅乐彦真，彦真赍以束帛，而蠲其地征焉。
亦无能洞达其隐词者。
噫，当曹氏石氏高氏之代，斯则邺之王气休运所钟，于是诸贤众矣。
焉知不有阴睹后代，总括风云，幅裂山河之事，而瘗玉以谶之。
今石既出，其事将兆矣。
王承检
王蜀秦州节度使王承检，筑防蕃城。
至上邽山下，获瓦棺，内无尸，唯有一片舌，肉色红润，坚如铁石。
其舌上只有一髑髅，中有一古钱，有二蝇，振然飞去。片石刻篆字曰： 大隋开皇二年，渭州刺史游崇妻夫人王氏，年二十五，嫁于崇，三年而娠。恶其妊娠，遂卒。
铭曰： 车道之北，邽山之阳，深深葬玉，郁郁埋香。
刻斯贞石，焕乎遗芳。
地变陵谷，崄列城隍。
乾德丙年，坏者合郎。 
是岁伪乾德六年，丙子岁也。
言 坏者合郎 ，即王承检小字也。
