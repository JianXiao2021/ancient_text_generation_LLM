杜元颖朱道士郑生赵士宗曹朗秄儿李约张缜马举韦琛张谋孙李黄宋洵张氏子僧十朋宜春人朱从本周本王宗信薛老峰欧阳璨
杜元颖
杜无颖镇蜀年，资州方丈大石走行，盘礴数亩。
新都县大道观老君旁泥人须生数寸，拔之，俄顷又出。
都下诸处有栗树，树叶结实。食之，味如李。
鹿头寺泉水涌出，及猫鼠相乳之妖。
蛮欲围城，城西门水，有人见一龙与水牛斗，俄顷皆灭。
又说，李树上皆得木瓜，而空中不实。
朱道士
朱道士者，大和八年，常游庐山。
憩于涧石，忽见蛇虵如堆缯锦，俄变为巨龟。
访之山叟，云是玄武。
朱道士又曾游青城山丈人观。
至龙桥，见岩下有枯骨，背石平坐，接手膝上。鉤鏁，附苔络蔓，色白如雪。
云，祖父已常见。
郑生
俗传人之死，凡数日，当有禽自柩中而出者，曰杀。
大和中，有郑生者，常于韅川，与郡官略于野。
有网得一巨鸟，色苍，高五尺余。
主将命解而视之，忽无所见。
生惊，即访里中民，讯之，民有对者曰：里中有人死，且数日。卜人言，今日 杀 当去。
其家伺而视之，有巨鸟色苍，自柩中出。
君之所获，果是乎。
天宝中，京兆尹崔光远因游略，常遇一妖鸟，事与此同也。
赵士宗
会昌元年，戎州水涨，浮木塞江。
刺史赵士宗召水军接木段。
公署卑小地窄，不复用，因并修开元寺。
后月余日，有夷人，逢一人，如猴，著故青衣，亦不辩何制。
云：关将军遣来采木，被此州接去，不知为计，要须明年却来收。
夷人说于州人。
至二年七月，天欲曙，忽暴水至。
州城临江枕山，每大水，犹去州五十余丈。
其时水高百丈，漂二十余人。
州基地有陷十丈外，大石如三间屋者，积堆于州基。
水黑而腥，至晚方退。
知州官虞藏玘及吏，才及船投岸。
旬月后，州水方干。
除大石外，更无一物。唯开元寺玄宗真容，去旧处十余步，卓立沙上。
其他铁石，一无有者。
曹朗
进士曹朗，文宗时任松江华亭令。秩将满，于吴郡置一宅。
又买小青衣，名曰花红云。
其价八万，貌甚美，其家皆怜之。
至秋受代。令朗将其家人入吴郡宅。
后逼冬至，朗缘新堂修理未毕，堂内西间，贮炭二百斤。
东间窗下有一榻，新设茵席，其上有修车细芦席十领。
东行，南厦。西廊之北一房，充库。
一房即花红及乳母，一间充厨。
至除前一日，朗姊妹乃亲，皆办奠祝之用。
铛中及煎三升许油，旁堆炭火十余斤。妹作饼，家人并在左右，独花红不至。
朗亲意其惰寝，遂召之至，又无所执作。
朗怒，笞之，便云头痛。
忽有大砖飞下，几中朗亲。
俄又一大砖击油铛，于是惊散。厨中食器，乱在阶下。
日已晚，俱入西舍，遂移入堂，并将小儿。
及扃堂门，子母相依而坐，汗流如水，不谕其怪。
朗取炭数斤燃火，俄又空中轰榻之声，火又空中上下。
忽见东窗下床上，有一女子，可年十四五。作两髻，衣短黄襦裤，跪于床，似效人碾茶。
朗走起擒之，绕屋不及。
逡巡，匿芦席积中。朗又踏之，啾然有声，遂失所在。
坐以至旦，鸡鸣，方敢开门。
乳母花红熟寝于西室。
朗召玉芝观顾道士作法。
数日，有人长吁曰：吾是梁苑客枚皋。前因节日，求食于此。君家不知云何见捕。
朗具茶酒。引之与坐。
皋谓朗曰：吾元和初，游上元瓦棺阁。第二层西隅壁上，题诗一首。
朗苦请，皋曰：方心事无悰，幸相悉。
他日到金陵，可自录之。
足下之祟，非吾所为。
其人不远，但问他人，当自知。
朗遂白顾道士，舍之。
里中有女巫朱二娘，又召令占。
巫悉召家人出，唯花红头痛未起。
巫强呼之出，责曰：何故如此？
娘子不知，汝何不言。
遂拽其臂，近肘有青脉寸余隆起。
曰：贤圣宅于此。夫人何故惊之？
花红拜，唯称不由己。
朗惧，减价卖之。
历二家，皆如此。
遂放之。
无所容身，常于诸寺纫针以食。
后有包山道士申屠千龄过，说花红本是洞庭山人户，共买人家一女，令守洞庭山庙。
后为洞庭观拓北境二百余步，其庙遂除。
人户卖与曹时用，庙中山魅无所依，遂与其类巢于其臂。
东吴人尽知其事。
秄儿
彭城刘剌夫，会昌中，进士上第。大中年，授鄠县尉卒。
妻王氏，归其家，居洛阳敦化里第，礼堂之后院。
咸通丁亥岁，夜聚诸子侄藏鉤，食煎饼。
厨在西厢。
小童秄儿，持器下食。
时月晦云惨，指掌莫分。
秄儿者，忽失声仆地而绝。
秉炬视之，则体冷面黑，口鼻流血矣。
擢发炙指，少顷而苏。
复令数夫束缊火循廊之北。
于仓后得所持器。
仓西则大厕。
厕上得一煎饼，溷中复有一饼焉。李约
咸通丁亥岁，陇西李夷遇为邠州从事。
有仆曰李约，乃夷遇登第时所使也。
愿捷善行，故常令邮书入京。
其年秋七月，李约自京还邠，早行数坊，鼓始绝。
倦憩古槐下。
时月映林杪，余光尚明。
有一父皤然，伛而曳杖，亦来同止。既坐而呻吟不绝。
良久谓约曰：老夫欲至咸阳，则蹒跚不能良行。若有义心，能负我乎？
约怒不应，父请之不已。
约乃谓曰：可登背。
父欣然而登。
约知其鬼怪也，阴以所得哥舒棒，自后束之而趋。
时及开远门，东方明矣。
父数请下，约谓曰：何相侮而见登？
何相惮而欲舍？
束之愈急。
父言语无次，求哀请命。
约不答。
忽觉背轻，有物坠地。
视之，乃败柩板也，父已化去。
掷于里垣下，后亦无咎。
张缜
处士张缜，多能善琴。
其妻早亡于江陵，纳妾甚丽。
未旬日，主庖小青衣于灶下得一铜人，长可一寸，色如火。
须臾渐大，长丈余，形状极异。
走入缜室，取其妾食之，毛发皆尽。
食讫渐小，复如旧形，入灶下而失。
马举马举，常为山南步奏官。
间道入蜀，时兵后僻路，绝无人烟。
夜至一馆，闻东廊下有人语声，因往告之。
有应者云： 中堂有床，自往宿去。 
举至中堂，唯有土榻。
求火，答云，无火。
求席，隔屋掷出一席，可重十余斤。
举亦壮士，殊不介意。
中夜，有一物如猴，升榻而来。
举以铁椎急击之，叫呼而走。
及明告别，其人怒去。
更云： 夜来见伊独处，令儿子往伴，打得几死。 
举推其门，不可开。自隙窥之，积壤而已。
举后为太原大将，官至淮南节度使。
韦琛
昭义从事韦琛，幼年时，尚在学院。
冬节夜，捧书以归。及寝堂，绝无人，独厨中有篝火烹油之所。
因窥之，则铛长数尺，久而复低，如是者三四。
琛大恐，奔出于门，方见其家。
悉于外寝，营享奠之所矣。
琛神色惨栗，且告之故。
家人咸叱之，以为稚子妄语也。
俄顷，厨中有主庖青衣，就铛作食。仍映小儿于怀抱间。
儿踊身索哺，因误坠铛中。沸油涌溢，青衣大叫。
火已及屋，长幼奔救。
或沃以水，焰则转炽，盖膏水相激也。
乃杂掷瓮盎茵毯之类，久之方灭。
火灭，儿已焦矣。
阖室惊怖，为之罢节。
青衣亦以此发悸而死。
张谋孙
广州副使张谋孙，虽出于阘葺，有口辩，善心计，累为王府参佐。
咸通初。从交广辟，遂为元寮。
性贪侈，聚敛不倦。
南海多奇货，若犀象珠贝之类，不可胜计。
及府罢北归，止于汝坟。
于郡西三十里，郁阳驿南，汝水之上，构别业，穷极华敞。
常凿一池，欲北引官渠水涨之。
或曰：此处今年太岁所在也。
谋孙诫役夫曰：掘得太岁则止。
明日及泉，获一土囊。
破之，中有物升余，色白，如粟粒，忽跳跃四散而隐。
谋孙遂中暴病，信宿而死。
李黄
渠州刺史李黄，夏日憩于小厅。见鼠穴中有一人，长数寸，执篲，扫穴前而入。
有二人，亦长三二寸，舁一镬，添水爨薪。
须臾，镬前有一夜叉，执铁杈，叉一人。
披紫袍，执象笏，长三二寸，形色状貌，乃李也。
黄虽惧而不敢惊之。
乃咄黄脱衣，入镬中，须臾而出。
黄衣服而入穴中。
又见一妇人出火中，乃黄之孀妇，寓岳州久矣。
主镬者挹黄娣入镬中，须臾，又出。
娣服衣亦入穴中。
主镬者亦入。
又二人舁镬入。
而拥篲者又扫去其灰尽。
数日如此。
黄大忧。
遣访其娣。亦无恙。数年方卒。
黄十余年方卒。
宋洵
进士宋洵，下第南归。
兄波，为金州石泉令。
洵以县邑喧杂，于县东数里葺一山居。
未毕，役者闻山石中有妇人语云：宋三郎来矣！
及洵居之，因月夜，于书堂侧屣步。又自闻石中云：宋三郎来矣！
驻步听之，石门忽开。
见妇人数辈，再拜笑曰：请三郎入来。
洵欲走，为数辈所擒。
入其室，石门遂闭。
仆夫急告波。穿石求之，终不能得。
张氏子
唐文德中，京官张，忘其名，寓苏台。
子弟少年，时往文人陆评事院往来，为一美人所悦。
来往多时，心疑之，寻病瘠。
遇开元观道士吴守元，云，有不祥之气。
授一以符，果一盟器婢子，背书红英字。
在空舍柱穴中。
因焚之，其妖乃绝。
闻于刘山甫。
僧十朋
刘建封寇豫章，僧十朋，与其徒奔分宁，宿澄心僧院。
初夜，见窗外有光。
视之，见团火，高广数尺。
中有金车子，与火俱行。呕轧有声。
十朋始惧。其主人云：见之数年矣。
每夜，必出于僧堂西北隅地中，绕堂数周，复没于此。
以其不为祸福，故无掘视之者。
宜春人
天祐初，有人游宜春，止空宅中。
兵革之后，井邑芜没。
堂西至梁上，有小窗，窗外隙荒数十亩。
日暮，窗外有一物，正方，自下而上。
顷之，全蔽其窗。
其人引弓射之，应弦而落。
时已夕，不能即视。
明旦寻之，西百余步，有方杉板，带一矢，即昨所射也。
朱从本
李遇为宣州节度使，军政委大将朱从本。
本家厩中畜猴。
圉人夜起秣马，见一物如驴，黑而毛，手足皆如人。
据地而食此猴，见人乃去，猴已食其半。
明年，遇族诛。
宣城故老云。郡中常有此怪。每军城有变。此物辄出。
出则满城皆臭。
田頵将败，出于街中。
巡夜者见之，不敢逼。
旬月祸及。
周本
信州刺史周本入觐扬都，舍于邸第。
遇私讳日，独宿外斋，张灯而寐。
未熟，闻室中有声划然。
视之，见火炉冉冉而升，直傅于屋，良久乃下，飞灰勃然。
明日，满室浮埃覆物，亦无他怪。
王宗信
唐末，蜀人攻岐还，至于白石镇，裨将王宗信止普安禅院僧房。
时严冬，房中有大禅炉，炽炭甚盛。
信拥妓女十余人，各据僧床寝息。
信忽见一姬飞入炉中，宛转于炽炭之上。
宗信忙遽救之。
及离火，衣服并不焦灼。
又一姬飞入如前，又救之。
顷之，诸妓或出或入，各迷闷失音。
有亲吏隔驿墙，告都招讨使王宗俦。
宗俦至，则徐入，一一提臂而出。
视之，衣裾纤毫不毁，但惊悸不寐。
有周和尚者，身长貌胡。
皆曰，是此也。宗信遂鞭之数百，云有幻术。
此僧乃一村夫，新落发，一无所解。
又缚手足，欲取炽炭爇之。
宗俦知其屈，遂解之使逸。
讫不知何妖怪。
薛老峰
福州城中有鸟石山，山有峰，大凿三字，曰薛老峰。
癸卯岁，一夕风雨，闻山上如数千人喧噪之声。
及旦，则薛老峰倒立，峰字反向上。
城中石碑，皆自转侧。
其年闽亡。
欧阳璨
三传欧阳璨，住徐州南五十里。
有故到城，薄晚方回。
不一二里，已昏瞑矣。
是夕阴晦。
约行三十里，则夏雨大澍，雷电震发。
路之半，有山林夹道，密林邃谷，而多鸷兽。
生怖惧不已。
既达山路，两势弥盛。
俄见巨物出于面前，裁十余步。
长丈余，色正白，亦不辨首足之状，但导前而行。
生恐悸尤极，口常讽大悲神咒，欲朗讽之，口已噤矣，遂心存念之，三数遍则能言矣。
诵之不辍，俄失其妖。
去家渐近，雨亦稍止。
自尔，昏暝则不敢出庭户之间矣。
