蜮射化蝉揖怒蛙怪哉小虫蒋虫园客乌衣人朱诞给使
葛辉夫蜓肉芝千岁蝙蝠蝇触帐苍梧虫蚱蜢施子然
庞企蟾蜍蝇赦发妖桓谦青蜓朱诞白蚓王双
蜮射
《玄中记》： 蜮以气射人，去人三十步，即射中其影。
中人，死十六七。 
《纪年》云： 晋献公二年春，周惠王居于郑，郑人入王府取玉马，玉化为蜮，以射人也。 
化蝉
齐王后怨王怒死，尸化为蝉，遂登庭树，嘒唳而鸣。
后王悔恨，闻蝉鸣，即悲叹。
揖怒蛙
越王勾践既为吴辱，常尽礼接士，思以平吴。
一日出游，见蛙怒，勾践揖之，左右曰： 王揖怒蛙何也？ 
答曰： 蛙如是怒，何敢不揖？ 
于是勇士闻之，皆归越，而平吴。
怪哉
汉武帝幸甘泉，驰道中有虫，赤色，头、牙、齿、耳、鼻尽具，观者莫识。
帝乃使东方朔视之，还对曰： 此虫名怪哉，昔时拘系无辜，众庶愁怨，咸仰首叹曰：怪哉怪哉。
盖感动上天，愤所生也，故名怪哉。
此地必秦之狱处。 
即按地图，信如其言。
上又曰： 何以去虫？ 
朔曰： 凡忧者，得酒而解，以酒灌之当消。 
于是使人取虫置酒中，须臾糜散。
小虫
汉光武建武六年，山阳有小虫皆类人形，甚众。
明日，皆悬于树枝死。
蒋虫
蒋子文者，广阳人也。
嗜酒好色，挑达无度。
每自言： 我死当为神也。 
汉末，为秣陵尉，逐贼至山下，被贼击伤额，因解印绶缚之，有倾而卒。
及吴先主之初，其故吏见子文于路间，乘白马，执白羽扇，侍从如平生。
见者惊走，子文追之，谓曰： 我当为此地神，福尔下民。
可宣告百姓，为我立祠，不尔，将有大咎。 
是岁夏，大疾疫，百姓辄恐动，颇窃祀之者。
未几，乃下巫祝曰： 吾将大启福孙氏，官宜为我立祠，不尔，将使虫入人耳为灾也。 
俄而果有虫虻，入人耳即死，医所不治，百姓愈恐。
孙主尚未之信，既而又下巫祝曰： 若不祀我，将以大火为灾。 
是岁，火灾大发百数，火渐延及公宫，孙主患之，时议者以神有所归，乃不为厉，宜告飨之。
于是使使者封子文为中都侯，其子绪为长水校尉，皆加印绶，为立祠宇以表其灵，今建康东北蒋山是也。
自是疾厉皆息，百姓遂大事之，《幽明录》亦载焉。园客
园客者，济阴人也，姿貌好而良，邑人多愿以女妻之，终不娶。
常种五色香草，积数十年，服其实。
一旦有五色蛾止其旁，客收而荐之。
至蚕时，有女夜半至，自称客妻，道蚕之状。
客与具蚕，得百二十头茧，皆如瓮。
缲一头，六十日乃尽。
讫则俱去，莫知所如。
济阴人设祠祀焉。
乌衣人
吴富阳县有董昭之者，曾乘船过钱塘江。江中见一蚁著一短芦，遑遽畏死，因以绳系芦著舡。
船至岸，蚁得出。
其夜，梦一乌衣人谢云： 仆是蚁中之王也，感君见济之恩，君后有急难，当相告语。 
历十余年，时所在劫盗，昭之被横录为劫主，系余姚。
昭之忽思蚁王之梦。结念之际，同被禁者问之，昭之具以实告，其人曰： 但取三两蚁著掌中语之。 
昭之如其言，夜果梦乌衣云： 可急投余杭山中。
天下既乱，赦令不久也。 
既寤，蚁啮械已尽，因得出狱，过江，投余杭山。
旋遇赦，遂得无他。
朱诞给使
淮南内史朱诞字永长，吴孙皓世，为建安太守。
诞给使妻有鬼病，其夫疑之为奸。
后出行，密穿壁窥之，正见妻在机中织，遥瞻桑树上，向之言笑。
给使仰视，树上有年少人，可十四五，衣青衿袖，青幧头。
给使以为信人也，张弩射之，化为鸣蝉，其大如箕，翔然飞去。
妻亦应声惊曰： 噫！人射汝！ 
给使怪其故。
役久时，给使见二小儿在陌上共语，曰： 何以不复见汝？ 
其一即树上小儿也，答曰： 前不谨，为人所射，病疮积时。 
彼儿曰： 今何如？ 
曰： 赖朱府君梁上膏以傅之，得愈。 
给使白诞曰： 人盗君膏药，颇知之否？ 
诞曰： 吾膏久致梁上。人安得盗之？ 
给使曰： 不然，府君视之。 
诞殊不信，为试视之，封题如故。
诞曰： 小人故妄作，膏自如故。 
给使曰： 试开之。 
则膏去半焉，所掊刮见有趾迹。
诞自惊，乃详问之，给使具道其本末。
葛辉夫
晋乌伤葛辉夫，义熙中，在妇家宿，三更，有两人把火至阶前。
疑是凶人，往打之，欲下杖，悉变成蝴蝶，缤纷飞散。有冲辉夫腋下，便倒地，少时死。
蜓
《博物志》： 蜓以器养之，食以朱砂，体尽赤，称满七斤，治捣万杵，以点女子肢体，终不灭。 
淮南万毕术云： 取守宫，新合阴阳，以牝牡各藏之瓮中。阴干百日，以点女臂，则生文章，与男子合，辄灭去也。 
肉芝
肉芝者，谓万岁蟾蜍，头上有角，领下有丹书八字再重。
以五月五日中时取之，阴干百日，以其足画地，即为流水。
带其左手于身，辟五兵。
若敌人射己者，弓弩失皆反还自向也。
千岁蝙蝠
千岁蝙蝠，色如白雪，集则倒悬，脑重故也。
此物得而阴干，末服之，令人寿四万岁。
蝇触帐
晋明帝常欲肆胜，秘而不泄，乃屏曲室，去左右，下帷草诏。
有大苍蝇触帐而入，萃于笔端，须臾亡出，帝异焉。
令人看蝇所集处，辄传有赦，喧然已遍矣。苍梧虫
《博物志》云： 苍梧人卒，便有飞虫，大如麦，有甲，或一石余，或三五斗，而来食之，如风雨之至，斯须而尽。
人以为患，不可除。
唯畏梓木，自后因以梓木为棺，更不复来。 
蚱蜢
徐邈，晋孝武帝时，为中书侍郎。
在省直，左右人恒觉邈独在帐内，以与人共语。
有旧门生，一夕伺之，无所见。
天时微有光，始开窗户，瞥观一物，从屏风里飞出，直入前铁镬中。
仍逐视之，无余物，唯见镬中聚菖蒲根下，有大青蚱蜢，虽疑此为魅，而古来未闻，但摘除其两翼。至夜，遂入邈梦云： 为君门生所困，往来道绝，相去虽近，有若山河。 
邈得梦，甚凄惨。
门生知其意，乃微发其端。
邈初时疑不即道，语之曰： 我始来直者，便见一青衣女子从前度，犹作两髻，姿色甚美。
聊试挑谑，即来就己，且爱之，仍溺情。亦不知其从何而至此。 
兼告梦。门生因具以状白，亦不复追杀蚱蜢。
施子然
晋义熙中，零陵施子然虽出自单门，而神情辨悟。
家大作田，至棱时，作蜗牛庐于田侧守视，恒宿在中。
其夜，独自未眠之顷，见一丈夫来，长短是中形人，著黄练单衣袷，直造席。
捧手与子然语，子然问其姓名，即答云： 仆姓卢名钩，家在粽溪边，临水。 
复经半旬中，其作人掘田塍西沟边蚁垤，忽见大坎，满中蝼蛄，将近斗许。而有数头极壮，一个弥大。
子然自是始悟曰： 近日客卢钩，反音则蝼蛄也；家在粽溪，即西坎也。 
悉灌以沸汤，于是遂绝。
庞企
晋庐陵太守庞企自云，其祖坐系狱，忽见蝼蛄行其左右，因谓曰： 尔有神，能活我死否？ 
因投食与之，蝼蛄食饭尽而去。
有顷复来，形体稍大，意异之，复投食与之。
数日间，其大如豚，及将刑之夜，蝼蛄夜掘壁为大穴，破械，得从之出亡。
后遇赦免，故企世祀蝼蛄焉。蟾蜍
晋孝武太元八年，义兴人周客有一女年十八九，端丽洁白，尤辨惠，性嗜脍，啖之恒苦不足。
有许纂者，小好学，聘之为妻。
到婿家，食脍如故，家为之贫。
于是门内博议，恐此妇非人，命归家。乘车至桥南，见罟家取鱼作鲊著案上，可有十许斛。便于车中下一千钱，以与鱼主，令捣齑。
乃下车，熟食五斗，生食五斗。
当啖五斛许，便极闷卧。
须臾，据地大吐水，忽有一蟾蜍，从吐而出。
遂绝不复啖，病亦愈。
时天下大兵。
蝇赦
前秦苻坚欲放赦。与王猛、苻融，密议甘露堂，悉屏左右。
坚亲为赦文，有一大苍蝇集于笔端，听而复出。
俄而长安街巷，人相告曰： 官今大赦。 
有司以闻。坚惊曰： 禁中无耳属之理，事何从泄也？ 
敕穷之。咸曰： 有小人青衣，大呼于市曰：  官今大赦。 
须臾不见。 
叹曰： 其向苍蝇也。 
发妖
晋安帝义熙年，琅玡费县王家恒失物，谓是人偷，每以扃钥为意，而零落不已。
见宅后篱一孔穿，可容人臂，滑泽，试作绳罝，施于穴口。
夜中闻有摆扑声，往掩得大发，长三尺许，而变为蟮。
从此无虑。
桓谦
桓谦字敬祖。
部阵指麾，更相撞刺，马既轻快，人亦便能。缘几登灶，寻饮食之所。
或有切肉，辄来丛聚，力所能胜者，以槊刺取，迳入穴中，寂不复出，出还入穴。
蒋山道士朱应子令作沸汤，浇所入处。
因掘之，有斛许大蚁死在穴中。
谦后诛灭。
青蜓
司马彪《庄子注》，言童子埋青蜓之头，不食而舞曰，此将为珠，人笑之。
《博物志》云，埋青蜓头于西向户下，则化成青色之珠。
朱诞
宋初，淮南郡有物取人头髻。
太守朱诞曰： 吾知之矣。 
多买黐以涂壁。夕有一蝙蝠大如鸡，集其上，不得去，杀之乃绝。
观之，钩帘下已有数百人头髻。
白蚓
刘德愿兄子，太宰从事中郎道存，景和元年，忽有白蚓数十登其斋前砌上，通身白色，人所未尝见也。
蚓并张口吐舌，大赤色。
其年八月，与德愿并诛。
王双
孟州王双，宋文帝元嘉初，忽不欲见明。常取水沃地，以菰蒋覆上，眠息饮食，悉入其中。
云，恒有女，著青裙白巾，来就其寝。
每听闻荐下，历历有声。发之，见一青色白颈蚯蚓，长二尺许。
云，此女常以一奁香见遗，气甚精芬。
奁乃螺壳，香则草莆根。
于时咸以双暂同阜螽矣。
