苗民奇肱西北荒小人于阗乌苌汉槃陀国苏都识匿国马留
武宁蛮悬渡国飞头獠蹄羌扶楼交趾南越尺郭顿逊堕婆登国
哀牢夷诃陵国真腊国留仇国木客缴濮国木饮州阿萨部
孝忆国婆弥烂国拨拔力国昆吾绣面獠子五溪蛮堕雨儿
苗民
西荒中有人焉，面目手足皆人形，而腋下有翼，不能飞，名曰苗民。
书曰：窜三苗于三危，四裔，为人饕餮，淫佚无理，舜窜之于此。
奇肱
奇肱国，其民善为机巧，以杀百禽。
能为飞车，从风远行。
汤时，西风久下，奇肱人车至于豫州界中。
汤破其车，不以示民。
后十年，东风复至，乃使乘车遣归。
其国去玉门西万里。
西北荒小人
西北荒中有小人长一寸，其君朱衣玄冠，乘辂车，马引，为威仪居处。人遇其乘车，抵而食之，其味辛。终年不为物所咋，并识万物名字。
又杀腹中三虫，三虫死，便可食仙药也。
于阗
后魏，宋云使西域，行至于阗国。
国王头著金冠，以鸡帻，头垂二尺生绢，广五寸，以为饰。
威仪有鼓角金钲，弓箭一具，戟二枚，槊五张。左右带刀，不过百人。
其俗妇人袴衫束带，乘马驰走，与丈夫无异。
死者以火焚烧，收骨葬之，上起浮图。
居丧者剪发，长四寸，即就平常。
唯王死不烧，置之棺中，远葬于野。
乌苌
乌苌国，四熟之稻，苗高没骆驼，米大如小儿指。
又乌苌国民，有死罪，不立杀刑。唯徙空山，任其饮啄。
事涉疑似，以药服之，清浊则验，随事轻重，则当时即决。
汉槃陀国
汉槃陀国正在山顶。自葱岭已西，水皆西流。
世人云，是天地之中，其土人民，决水以种。
闻中国待雨而种，笑曰： 天何由可期也？ 
苏都识匿国
苏都识匿国有野叉城，城旧有野叉，其窟见在。
人近窟住者五百余家，窟口作舍，设关钥，一年再祭。
人有逼窟口，烟气出，先触者死，因以尸掷窟中。
其窟不知深浅。马留
马伏波有余兵十余家，不返，居寿洽县，自相婚姻，有二百户。
以其流寓，号马留，饮食与华同。
山川移铜柱入海，以此民为识耳。
武宁蛮
峡中俗，夷风不改。
武宁蛮好著芒心接离，名曰亭绥。
以稻记年月葬时。
以笄向天，谓之刺北斗。
相传磐瓠初死，置于树上，以笄刺之，其后化为象。
临邑县有雁翅以御者。悬渡国
乌耗西有悬渡国，山溪不通，引绳而渡，朽索相引二千里。
土人佃于石间，垒石为室，接手而饮，所谓猿饮也。
飞头獠
邺鄯之东，龙城之西南，地广千里，皆为盐田。
行人所经，牛马皆布毡卧焉。
岭南溪洞中，往往有飞头者，故有飞头獠子之号。
头飞一日前，颈有痕，匝项如红缕，妻子遂看守之。
其人及夜，状如病，头忽离身而去。
乃于岸泥，寻蟹蚓之类食之，将晓飞还，如梦觉，其腹实矣。
梵僧菩萨胜又言，阇婆国中有飞头者，其人无目瞳子。聚落时。有一人据于民志怪。
南方落民，其头能飞，其欲所祠，名曰虫落，因号落民。
昔朱桓有一婢，其头夜飞。
《王子年拾遗》言，汉武时，因墀国有南方有解形之民，能先使头飞南海，左手飞东海，右手飞西海，至暮，头还肩上，两手遇疾风，飘于海外。
又南方有落头民，其头能飞，以耳为翼，将晓，还复著体。
吴时往往得此人也。蹄羌
蹄羌之国，其人自膝已下，有毛。如马蹄。
常自鞭其胫。日行百里。
扶楼
周成王七年，南垂有扶楼之国，其人能机巧变化，易形改服。
大则兴云起雾，小则入于纤毫之里。
缀金玉毛羽为衣裳。
能吐云喷火，鼓腹则如雷霆之声。
或化为巨象狮子龙蛇犬马之状，或变虎，或口中吐人于掌中，备百兽之乐，旋转屈曲于指间。
见人形，或长数分，或复数寸。
神怪欻忽，炫于时，乐府皆传此伎，代代不绝。故俗谓婆侯伎，则扶楼之音讹替也。
交趾
交趾之地，颇为膏腴，从民居之，始知播植。
厥土惟黑壤，厥气惨雄，故今称其田为雄田，其民为雄民。
有君长，亦曰雄王；有辅佐焉，亦曰雄侯。
分其地以为雄将。
南越
南越民不耻寇盗，其时尉陀治番禺，乃兴兵攻之。
有神人适下，辅佐之。家为造弩一张，一放，杀越军万人，三放，三万人。
陀知其故，却垒息卒，还戎武宁县下，乃遣其子始为质，请通好焉。
尺郭
南有人焉，周行天下，其长七丈，腹围如其长。朱衣缟带，以赤蛇绕其项。
不饮不食，朝吞恶鬼三千，暮吞三百。
此人以鬼为食，以雾为浆，名曰尺郭，一名食邪，一名黄父。
顿逊
顿逊国，梁武朝，时贡方物。
其国在海岛上，地方千里，属扶南北三千里。
其俗，人死后鸟葬。
将死，亲宾歌舞送于郭外，有鸟如鹅而色红，飞来万万，家人避之，鸟啄肉尽，乃去。
即烧骨而沉海中也。
堕婆登国
堕婆登国在林邑东，南接诃陵，西接述黎。
种稻，每月一熟。
有文字，书于贝多叶。
死者口实以金缸，贯于四支，然后加以婆律膏及檀沉龙脑，积薪燔之。
哀牢夷
哀牢夷，其先有妇人名沙壶，居牢山。
捕鱼水中，若有所感，妊孕十月而生十子，今西南夷其裔也。
诃陵国
诃陵在真腊国之南，南海洲中，东婆利，西堕婆，北大海。
竖木为城，造大屋重阁，以棕皮覆之。
以象牙为床，以柳花为酒，饮之亦醉。
以手撮食。
有毒，与常人居止宿处，即令身上生疮。
与之交会，即死。
若旋液，沾著草木即枯。
俗以椰树为酒，味甘，饮之亦醉。
真腊国
真腊国在欢州南五百里。
其俗，有客设槟榔龙脑香蛤屑等，以为赏宴。
其酒比之淫秽，私房与妻共饮，对尊者避之。
又行房，不欲令人见，此俗与中国同。
国人不着衣服，见衣服者，共笑之。
俗无盐铁，以竹弩射虫鸟。
留仇国
炀帝令朱宽征留仇国，还，获男女口千余人并杂物产，与中国多不同。
缉木皮为布，甚细白，幅阔三尺二三寸。
亦有细斑布，幅阔一尺许。
又得金荆榴数十斤，木色如真金，密致，而文采盘蹙有如美锦，甚香极精。可以为枕及案面，虽沉檀不能及。
彼土无铁。朱宽还至南海郡，留仇中男夫壮者，多加以铁钳锁，恐其道逃叛。
还至江都，将见，为解脱之。
皆手把钳，叩头惜脱，甚于中土贵金。
人形短小，似昆仑。
木客
郭仲产《湘州记》云，平乐县西七十里，有荣山，上多有木客。形似小儿，歌哭衣裳，不异于人。而伏状隐现不测。
宿至精巧。时市易作器，与人无别。就人换物亦不计其值。
今昭州平乐县
缴濮国
永昌郡西南一千五百里，有缴濮国。
其人有尾，欲坐，辄先穿地作穴，以安其尾。若邂逅误折其尾，即死也。
木饮州
木饮州，朱崖一州。其地无泉，民不作井，皆仰树汁为用。
阿萨部
阿萨部，多猎虫鹿，剖其肉，重叠之，以石压沥汁。
税波斯拂林等国米及草子酿于肉汁之中，经数日，即变成酒，饮之可醉。
孝忆国
孝忆国，界周三千余里。
在平川中，以木为栅，周十余里。栅内百姓二千余家，周围木栅五百余所。
气候常暖，冬不凋落。宜羊马，无驼牛。
俗性质直，好客侣。
躯貌长大，褰鼻，黄发绿睛，赤髭被发，面如血色。
战具唯矟一色。
宜五谷，出金铁，衣麻布。
举俗事妖，不识佛法，有妖祠三百余所。
马步兵一万。
不尚商贩，自称孝忆人。
丈夫妇人俱佩带。
每一日造食，一月食之，常吃宿食。
仍通国无井及河涧，所有种植，待雨而生。
以纩铺地，承雨水用之。
穿井即苦，海水又咸。
土俗伺海潮落之后，平地收鱼以为食。
婆弥烂国
婆弥烂国去京师二万五千五百五十里。
此国西有山，巉岩峻险，上多猿，猿形绝长大，常暴田种，每年有二三十万。
国中起春已后，屯集甲兵，与猿战。
虽岁杀数万，不能尽其巢穴。
拨拔力国
拨拔力国在西南海中，略不识五谷，食肉而已。
常针牛畜脉取血，和乳生饮。
无衣，唯腰下用羊皮掩之。
其妇人洁白端正，国人自掠卖与外国商人，其价数倍。
土地唯有象牙及阿未香。
波斯商人欲入此国，团集数千人，赍緤布，没老幼共刺血立誓，乃市其物。
自古不属外国。
战用象牙排，野牛角矟，衣甲弓矢之器，步兵二十万。
大食频讨袭之。
昆吾
昆吾陆盐，周十余里，无水，自生朱盐。
月满则如积雪，味甘；月亏则如簿霜，味苦；月尽，盐亦尽。
又其国累堑为丘，象浮图，有三层。
尸乾居上，尸湿居下。
以近葬为至孝，集大毡屋，中悬衣服彩缯，哭化之。
绣面獠子
越人习水，必镂身以避蛟龙之患。
今南中有绣面獠子，盖雕题之遗俗也。
五溪蛮
五溪蛮，父母死，于村外阁其尸，三年而葬。
打鼓路歌，亲属饮宴舞戏，一月余日。
尽产为棺，余临江高山，半助凿龛以葬之，山上悬索下柩，弥高者以为至孝，即终身不复祠祭。
初遭丧，三年不食盐。
堕雨儿
魏时，河间王子充家，雨中有小儿八九枚，堕于庭，长五六寸许。
自云，家在海东南，因有风雨，所飘至此。
与之言，甚有所知，皆如史传所述。
