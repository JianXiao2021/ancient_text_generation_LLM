司马相如谢朓沈约庾信王勃卢照邻崔融张说崔曙王维李翰顾况卢渥唐德宗戎昱李端韩翃杨凭符载王建裴度白居易元和沙门
司马相如
汉司马相如赋诗，时人皆称典而丽，虽诗人之作，不能加也。
杨子云曰：长卿赋不似从人间来，其神化所至耶？
子云学相如之赋而弗迨也，故雅服焉。
相如为上林赋，意思萧散，不复与外物相关。控引天地，错综古今。
忽然而睡，跃然而兴。几百日而后成。
其友人盛览字长卿。牦柯名士，尝问以作赋。相如曰：合篡组以成文，列锦绣而为质，一经一纬，一宫一商，此赋之迹也。
赋家必包括宇宙，总览人物，斯乃得之于内，不可得而博览。
乃作合组歌列锦赋而退。终身不敢言作赋之心矣。
谢朓
梁高祖重陈郡谢朓诗。常曰：不读谢诗三日，觉口臭。
沈约
梁奉朝请吴均有才器，常为剑骑诗云：何当见天子，画地取关西。
高祖谓曰：天子今见，关西安在焉？
均默然无答。
均又为诗曰：秋风泷白水，雁足印黄沙。
沈隐侯约语之曰：印黄沙语太险。
均曰：亦见公诗云，山樱发欲然。
约曰：我始欲然，即已印讫。
庾信
梁庾信从南朝初至，北方文士多轻之。
信将枯树赋以示之，于后无敢言者。
时温子升作韩陵山寺碑，信读而写其本。
南人问信曰：北方文士何如？
信曰：唯有韩陵山一片石堪共语。薛道衡、卢思道少解把笔。自余驴鸣狗吠，聒耳而已。
王勃
唐王勃每为碑颂，先磨墨数升，引被覆面而卧；忽起，一笔书之，初不点窜。
时人谓之腹稿。
卢照邻
唐卢照邻字升之，范阳人。
弱冠，拜邓王府典签，王府书记，一以委之。
王有书十二车，照邻总披览，略能记忆。
后为益州新都县尉。
秩满，婆娑于蜀中，放旷诗酒。故世称王、杨、卢、骆。
照邻闻之曰：喜居王后，耻在骆前。
时杨之为文，好以古人姓名连用，如张平子之略谈，陆士衡之所记，潘安仁宜其陋矣，仲长统何足知之，号为点鬼簿。
骆宾王文好以数对，如秦地重关一百二，汉家离宫三十六。
时人号为算博士。
如卢生之文，时人莫能评其得失矣。
惜哉，不幸有冉畊之疾，著《幽忧子》以释愤焉。文集二十卷。
崔融
唐国子司业崔融作武后册文，因发疾而卒。
时人以为二百年来无此文。
张说
唐张说、徐坚同为集贤学士十余年，好尚颇同，情契相得。
时诸学士凋落者众，说、坚二人存焉。
说手疏诸人名，与坚同观之。
坚谓说曰：诸公昔年皆擅一时之美，敢问艺之先后？
说曰：李峤、崔融、薛稷、宋之问之文，皆如良金美玉，无施不可。
富嘉谟之文，如孤峰绝岸，壁立万仞，丛云郁兴，震雷俱发，诚可异乎？
若施之于廊庙，则为骇矣。阎朝隐之文，则如丽色靓妆，衣之绮绣，燕歌赵舞，观者忘忧。然类之风雅，则为俳矣。
坚又曰：今之后进，文词孰贤？
说曰：韩休之文，有如大羹玄酒，虽雅有典则，而薄于滋味。
许景先之文，有如丰肌腻体，虽秾华可爱，而乏风骨。
张九龄之文，有如轻缣素练，实济时用，而窘于边幅。
王翰之文，有如琼林玉斝，虽烂然可珍，而多有玷缺。
若能箴其所短，济其所长，亦一时之秀也。
崔曙
唐崔曙应进士举，作明堂火珠诗，续有佳句曰：夜来双月满，曙后一星孤。
其言深为工文士推服。
既夭殁，一女名星星而无男。
当时咸异之。王维
唐王维好释氏，故字摩诘。
性高致，得宋之问辋川别业，山水胜绝，今清凉寺是也。
维有诗名，然好取人章句。如行到水穷处，坐看云起时，人以为含英集中诗也。
漠漠水田飞白鹭，阴阴夏木啭黄鹂，乃李嘉佑诗也。
李翰
唐李翰文虽宏畅，而思甚苦涩。
晚居阳翟，常从邑令皇甫曾求音乐。思涸则奏乐，神全则缀文。
顾况
唐顾况在洛，乘间与一二诗友游于苑中。流水上得大梧叶，上题诗曰：一入深宫里，年年不见春。
聊题一片叶，寄与有情人。
况明日于上游，亦题叶上，泛于波中。诗曰：愁见莺啼柳絮飞，上阳宫女断肠时。君恩不禁东流水，叶上题诗寄与谁。
后十日余，有客来苑中寻春，又于叶上得一诗，故以示况。诗曰：一叶题诗出禁城，谁人愁和独含情。
自嗟不及波中叶，荡漾乘风取次行。
卢渥
中书舍人卢渥应举之岁，偶临御沟，见一红叶，命仆搴来。叶上及有一绝句，置于巾箱。
或呈于同志。及宣宗既省宫人，初不诏，许从百官司吏，独不许贡举人。
渥后亦一任范阳，独获其退宫人，睹红叶而吁怨久之曰：当时偶题随流，不谓郎君收藏巾箧。
验其书迹，无不讶焉。诗曰：流水何太急，深宫尽日闲。殷勤谢红叶，好去到人间。
唐德宗
唐德宗每临朝，多令征四方丘园才能，学术直言极谏之士。
由是题笔献艺者满于阙下。
上多亲自考试，故绝请托之门。
是时文学相高，公道大振，得路者咸以推贤进善为意。
上试制科于宣政殿，或有乖谬者即浓点笔抹之，或称旨者翘足朗吟。
翌日，即遍示宰臣学士曰：此皆脱门生也。
公卿大夫已下，无不服上藻鉴。
宏词独孤绶试《放驯象赋》。及进其本，上览，称叹久之。因吟其词云：化之式孚，则必爱乎来献；物或违性，斯用感于至仁。
上甚嘉之，故特书第三等。
先是代宗朝，文单国累进驯象三十有二，上悉令放于荆山之南。
而绶不斥受献，不伤放弃，上赏为知去就也。
贞元五年，初置中和节，御制诗，朝臣奉和。诏写本赐戴叔伦于容州。
天下荣之。
戎昱
唐宪宗皇帝朝，以北狄频侵边境，大臣奏议：古者和亲，有五利而无千金之费。
帝曰：比闻有一卿，能为诗而姓氏稍僻，是谁？
宰相对曰：恐是包子虚、冷朝阳。
皆不是也。
帝遂吟曰：山上青松陌上尘，云泥岂合得相亲。世路尽嫌良马瘦，唯君不弃卧龙贫。
千金未必能移姓，一诺从来许杀身。
莫道书生无感激，寸心还是报恩人。
侍臣对曰：此是戎昱诗也。
京兆尹李銮瞿拟以女嫁昱，令其改姓，昱固辞焉。
帝悦曰：朕又记得咏史一篇，此人若在，便与朗州刺史。武陵桃源，足称诗人之兴咏。
圣旨如此稠叠，士林之荣也。其咏史诗云：汉家青史内，计拙是和亲。
社稷依明主，安危托妇人。
岂能将玉貌，便欲静胡尘。
地下千年骨，谁为辅佐臣。
帝笑曰：魏绛之功，何其懦也？
大臣公卿，遂息和戎之论者矣。
李端
唐郭暧尚升平公主，盛集文士，即席赋诗。公主帷而观之。
李端中宴诗成，有荀令何郎之句，众称绝妙。
或谓宿构。
端曰：愿赋一韵。
钱起曰：请以起姓为韵。
复有金埒铜山之句。
暧大喜，出名马金帛为赠。
是会也，端擅场；送丞相王缙之镇幽朔，韩翃擅场；送丞相刘晏之巡江淮，钱起擅场。
韩翃
唐韩翃少负才名。
侯希逸镇青淄，翃为从事。
后罢府，闲居十年。
李勉镇夷门，又署为幕吏。时韩已迟暮，同职皆新进后生，不能知韩。
共目为恶诗韩翃。翃殊不得意，多辞疾在家。
唯末职韦巡官者，亦知名士，与韩独善。
一日夜将半，韦扣门急。韩出见之，贺曰：员外除驾部郎中，知制诰。
韩大愕然曰：必无此事，定误矣。
韦就座曰：留底状报，制诰缺人，中书两进名，御笔不点出。
又请之，德宗批曰，与韩翃。
时有与翃同姓名者，为江淮刺史。
又具二人同进。御笔复批曰，春城无处不飞花，寒食东风御柳斜。
日暮汉宫传蜡烛，轻烟散入五侯家。
又批云，与此韩翃。
韦又贺曰：此非员外诗也？
韩曰：是也。是知不误矣。
质明而李与僚属皆至。
时建中初也。
杨凭
唐京兆尹杨凭，兄弟三人皆能文，为学甚苦。
或同赋一篇，共坐庭石，霜积襟袖，课成乃已。
符载
唐符载字厚之，蜀郡人，有奇才。
始与杨衡、宋济栖青城山习业。
杨衡擢第，宋济先死，无成。
于时陪饮于摩诃池，载离席盥漱，命小吏十二人捧砚，人分两题。
缓步池间，各授口占。其敏速也如此。刘辟时为金吾仓曹参军，始依皋焉。载与撰真赞云：矫矫化初，气杰文雄。
灵螭出水，秋鹗乘风。
行义则固，辅仁乃通。
他年良觌，麟阁之中。
及皋卒，辟总留务，载亦在幕中。及辟败，载亦免祸。
王建
唐王建初为渭南县尉，值内官王枢密者，尽宗人之分。然彼我不均，复怀轻谤之色。
故元稹以尝有宫词，诏令隐其文。朝廷以为孔光不言温树者，慎之至也。
及王建将被奏劾，因为诗以让之，乃脱其祸也。
建诗曰：先朝行坐镇相随，今上春宫见长时。
脱下御衣偏得著，进来龙马每交骑。
常承密旨还家少，独奏边情出殿迟。
不是当家频向说，九重争遣外人知。
裴度
唐宪宗以玉带赐裴度，临薨却进。门人作表，皆不如意。
公令子弟执笔，口占曰：内府之珍，先朝所赐。既不敢将归地下，又不合留在人间。
闻者叹其简切而不乱。
白居易
唐白居易有妓樊素善歌，小蛮善舞。
尝为诗曰：樱桃樊素口，杨柳小蛮腰。
年即高迈，而小蛮方丰艳，因杨柳词以托意曰：一树春风万万枝，嫩于金色软于丝。
永丰坊里东南角，尽日无人属阿谁。
及宣宗朝，国乐唱是词，上问谁词？
永丰在何处？
左右具以对。
遂因东使，命取永丰柳两枝，植于禁中。
自感上知其名，且好尚风雅，又为诗一章，其末句云：定知此后天文里，柳宿光中添两星。
后除苏州刺史，自峡沿流赴郡。时秭归县繁知一，闻居易将过巫山，先于神女祠粉壁大署之曰：苏州刺史今才子，行到巫山必有诗。
此四章者，乃古今之绝唱也，而人造次不合为之。沈佺期诗曰：巫山高不极，合沓状奇新。
暗谷疑风雨，幽崖若鬼神。
月明三峡曙，潮满九江春。
为问阳台客，应知入梦人。
王无兢诗曰：神女向高唐，巫山下夕阳。
徘徊作行雨，婉娈逐荆王。
电影江前落，雷声峡外长。
霁云无处所，台馆晓苍苍。
李端诗曰：巫山十二重，皆在碧空中。
回合云藏日，霏微雨带风。
猿声寒渡水，树色暮连空。
愁向高唐去，千秋见楚宫。
皇甫冉诗曰：巫峡见巴东，迢迢出半空。
云藏神女馆，雨到楚王宫。
朝暮泉声落，寒暄树色同。
清猿不可听，偏在九秋中。
白居易吟四篇诗，与繁生同济，而竟不为。
元和沙门
唐元和中，长安有沙门，善病人文章，尤能捉语意相合之处。
张籍颇恚之，冥搜愈切。
思得句曰：长因送人处，忆得别家时。
径往夸扬。乃曰：此应不合前辈意也。僧笑曰：此有人道了也。籍曰：向有何人？
僧冷吟曰：见他挑李发，思忆后园春。
籍因抚掌大笑。
