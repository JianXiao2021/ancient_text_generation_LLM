刘邺叶京李蔼房珝汪遵刘允章王凝卢尚卿李尧高湜公乘亿孙龙光王璘蒋凝吴融卢光启王彦昌杜升郑昌图程贺陈峤秦韬玉陆扆张曙崔昭矩贾泳
刘邺
刘邺字汉藩。咸通中，自长春宫判官召入内庭。特赐及第。
韦保义以兄在相位，应举不得，特赐及第，擢入内庭。
叶京
叶京，建州人也，极有赋名。
向游大梁，常预公宴，因与监军使面熟。
及至京师时已遂登科，与同年连镳而行。逢其人于通衢，马上相揖。
因之谤议喧然，后颇至沈弃。终于太学博士。
李蔼
李蔼应举功勤，敏妙绝伦，人谓之束翅鹞子。
咸通二年及第。
房珝
房珝，河南人，太尉之孙，咸通四年垂成而败。
先是名第定矣，无何写试之际，仰泥土落，击翻砚瓦，污试纸。
珝以中表重地，只荐珝一人，主事不获已，须应之。珝既临曙，更请印副试。
主司不诺，遂罢。
汪遵
许棠，宣州泾县人，早修举业。
乡人汪遵者幼为小吏。
洎棠应二十余举，遵犹在胥徒。
然善为绝句诗，而深晦密。
一旦辞役就贡，会棠送客至灞浐，忽遇遵于途中。棠讯之曰：汪都，何事至京？
遵对曰：此来就贡。棠怒曰：小吏无礼。
而果与棠同砚席，棠甚侮之。
后遵成名五年，棠始及第。
刘允章
刘允章题目天下为家赋，给事中杜裔体进疏论。
事虽不行，时以为当。
崔澹至仁伐不仁赋，亦颇招时议。
薛耽盛德日新赋，韵脚云：循乃无已。
刘子震通状，请改为修字，当时改正。
王凝
王凝清族重德，冠绝当时。
每就寝息，必叉手而卧，或虑梦中见其先祖。
曾牧绛州。于时司空图方应进士举，自别墅到郡。
或入郭访亲知，即不造郡齐。
王知之，谓其专敬，愈重之。
及知举，司空一捷，列第四人登科。
同年讶其名姓甚暗，成事太速。
有浮薄者号之为司徒空。
王知有此说。
因召一榜门生开筵，宣言于众曰：某切忝文柄，今年榜贴，全为司空先辈一人而已。由是图声彩益振。卢尚卿
咸通十一年，以庞勋盗据徐州，久屯戎卒，连年飞輓，物力方虚，因诏权停贡举一年。
桂树放教遮月长，杏园终待隔年开。
自从玉帐论兵后，不许金门谏猎来。
今日霸陵桥上过，关人应笑腊前回。
李尧
李尧及第，在偏侍下，俯逼起居宴。
霖雨不止，因遣赁油幕以张之。尧先人旧庐升平里，凡用钱七百缗。
自所居连亘通衢迨之一里余，参御辈不啻千余人，鞯马车舆，阗咽门巷，往来无有沾湿者。
而金壁照耀，别有嘉致。
尧时为丞相韦保衡所委，干预政事，号为李八郎。
其妻又南海韦宙女，恒资之金帛，不可胜纪。
高湜
咸通十二年，礼部侍郎高湜知举。
榜内孤贫者，公乘亿有赋三百首，人多书于壁。
许棠有洞庭诗尤工，时人谓之许洞庭。
最者有聂夷中，少贫苦，精于古体。
有公子家诗云：种花满西园，花发青楼道。花下一禾生，去之为恶草。
又詠田家诗云：父耕原上田，子斫山下荒。
六月禾未秀，官家已修仓。
又云：锄田当日午，汗滴禾下土。谁念盘中餐，粒粒皆辛苦。
又云：二月卖新丝，五月粜新谷。
医得眼前疮，剜却心头肉。
我愿君王心，化为光明烛。不照绮逻筵，只照逃亡屋。
所谓言近意远，合三百篇之旨也。
公乘亿
公乘亿，魏人也，以词赋著名。咸通十三年，垂三十举矣。
尝大病，乡人误传已死。
其妻自河北来迎丧，会亿送客至坡下，遇其妻。
妻亦如是。乃令人诘之，果亿。内子与之相持而泣。
路人叹异之。后旬日，亿登第矣。
孙龙光，崔殷梦下状元及第。
前一年，尝梦积木数百，龙光践履往复。既而请一李处士圆之，处士曰：贺郎君，喜来年必是状元。
何者？
已居众材之上。
王璘
长沙日试万言，王璘词学寓赡，非积学所致。
璘絺扪扪腹，往来口授，十吏笔不停辍。
首题黄河赋，三十字数刻而成。
又鸟散余花落诗三十首，援毫而就。
时忽风雨暴至，数幅为回飚所卷，泥滓沾渍，不胜舒卷。
璘曰：勿取，但将纸来。复纵笔一挥，斯须复十余篇矣。
时未停午，已积七千余言。
崔公语试官曰：万言不在试限，但请召来饮酒。
黄河赋复有僻字百余，请璘对众朗宣，旁若无人。
至京，时路岩方当轴，遣一介召之。璘意在沽激，曰：请俟见帝。
岩闻之。大怒，亟命奏废万言科。
璘杖策而归，放旷于杯酒间，虽屠沽无间然矣。
蒋凝
乾符中，蒋凝应宏词。
为赋止及四韵，遂白而去。
试官不之信，逼请所谓。
凝以实告。
顷刻之间，播于人口。
或称之曰，白头花钿满面，不若徐妃半妆。
吴融
吴融字子华，广明中和间久负屈声。
虽未擢第，同人率多执贽谒之，如先达。
有王图者工词赋，投卷凡旬月。
融既见之，殊不言图之臧否。
但问图曰：吏曾得卢休信否？
休，图之中表，长于八韵，向与融同砚席，晚年抛废，归镜中别墅。
卢光启
卢光启先人伏法，光启兄弟修饰赴举，谓亲知曰：此乃开荒也。
然其立性周谨。
著初举子一卷，即进取诸事，皆此类也。
策名后，扬历台省，受知于租庸张浚。
浚出征并汾，卢每致书疏，凡一事别为一幅。
朝士至今斆之，盖重叠别纸，自光启始也。唐末举人，不问事行文艺，但勤于请谒，号曰精切，亦皆法于光启尔。
其族弟汝弼尝为张浚出征判官，传檄四方，其略云：致赤子之流离，自朱耶之版荡。
自谓人曰：天生朱耶赤子，供我之笔也。
王彦昌
王彦昌太原人，家世簪冕，推于鼎甲。
广明岁驾幸西蜀，敕赐及第。
后为嗣薛王知柔判官。
昭宗幸石门时，宰臣学士不及随驾，知柔以京兆尹权中书，事属近辅。
表章继至，勤于批答。
知柔以彦昌名闻，遂命权知学士。
居半岁，出拜京兆尹，加左常侍大理卿。
为寺胥所累，南迁。
杜升
杜升父宣猷终宛陵。
升有词藻。
升时已拜小谏，抗表乞就试，从之。登第数日，有敕复前官并服色。议者荣之。
升自拾遗赐绯，却应举及第，又拾遗，时号著绯进士。
郑昌图
广明年中，凤翔副使郑侍郎昌图未及第前，尝自任以广度弘襟，不拘小节，出入游处，悉恣情焉。
洎至舆论喧然，且欲罢举。
其时同里有亲表家仆，自宋亳庄上至，告其主人云：昨过洛京，于谷水店边，逢见二黄衣使人西来，某遂与同行。
至华岳庙前，二黄衣使与某告别，相揖于店后面，谓某曰：君家郎君应进士举无？仆曰：我郎主官已高，诸郎君见修学次。
又问曰：莫亲戚家儿郎应无？曰：有。
使人曰：吾二人乃是今年送榜之使也，自泰山来到金天处，押署其榜，子幸相遇。
仆遂请窃窥其榜，使者曰：不可，汝但记之。遂画其地曰：此年状头姓，偏傍有阝，名两字，下一字在口中。
榜尾之人姓，偏傍亦有此阝，名两字，下一字亦在口中。
记之记之？
时场中不减千人，谁势可热手，亦皆骑驴。
或嘲之曰：今年敕下尽骑驴，短袖长鞦满九衢。
清瘦儿郎犹自可，就中愁杀郑昌图。
程贺
唐崔亚郎中典眉州，程贺以乡役充厅仆，共弟在州曹为小书吏。
崔公见贺风味有似儒生，因诘之曰：尔读书乎？
贺降阶对曰：薄涉艺文。
崔公指一物，俾其赋詠。
雅有意思，因令归。
选日，装写所业执贽，甚称奖之，俾称进士，依崔之门，更不他岐。
凡二十五举及第。
每入京，馆于博陵之第，常感提拔之恩。
亚卒之日，贺为崔公衰服三年。人皆美之。
陈峤
陈峤谒安陆郑諴，三年，方一相面。
从容諴谓峤曰：识闵廷言否？
峤曰：偶未知闻。
諴曰：不妨与之往还，其人文似西汉。
秦韬玉
秦韬玉出入田令孜之门。
车驾幸蜀，韬玉已拜丞郎，判鹾。
及小归公主文，韬玉准敕放第，仍编入其年榜中。
韬玉致书谢新人，皆呼同年。
略曰：三条烛下，虽阻文闱，数仞墙边，幸同恩地。陆扆
陆扆举进士，属僖宗幸梁洋，随驾至行在，与中书舍人郑损同止逆旅。
扆为宰相韦昭度所知，欲身事之速了，屡告昭度，昭度曰：奈已深夏，复使何人为主司？扆以郑损对。
昭度从之。
因令扆致意。榜贴皆扆自定。
其年六月，状头及第。
后在翰林署，时苦热，同列戏之曰：今日好造榜矣。
然扆名冠一时，兄弟三人，时谓三陆，希声及威也。张曙
张曙、崔昭纬，中和初西川同举，相与诣日者问命。
时曙自恃才名籍甚，人皆目为将来状元。
崔亦分居其下。
无何，日者殊不顾曙，第目崔曰：将来万全高第。曙有愠色。
日者曰：郎君亦及第，然须待崔家郎君拜相，当此时过堂。既而曙果以惨恤不终场，昭纬其年首冠。
崔甚不平。会夜饮，崔以巨觥饮张，张推辞再三。
崔曰：但喫却，待我作宰相，与郎君取状头。张拂衣而去，因之大不叶。
后七年，崔自内廷大拜。
张后于裴贽下及第。果于崔下过堂。
崔昭矩
崔昭矩，大顺中裴贽下状元及第。
翌日，兄昭纬登庸。
王倜，丞相鲁公损之子。倜及第。翌日，损登庸。
倜过堂别见。
归点亲迎拜席曰：状元及第，榜下版巡。
贾泳
贾泳父修有义声。泳落拓，不拘细碎。
尝佐武臣倅晋州，时昭宗幸蜀。
三榜裴相贽，时为前主客员外，客游至郡。泳接之傲睨。
裴尝簪笏造泳，泳戎装一揖曰：主公尚书邀放鹞子，勿怪。
如此偬偬而退，裴贽颇衔之。
既而谓门人曰：贾泳老倒可哀，吾当报之以德。
遂放及第。
