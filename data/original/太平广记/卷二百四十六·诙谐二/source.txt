蔡谟诸葛恢周顗韩博习凿齿孙盛祖纳郝隆罗友张融何承天王绚
何勖谢灵运刘绘徐孝嗣沈文季沈昭略胡谐之梁武柳信言徐摛徐陵
李谐周舍王琳
蔡谟
晋王导妻妒，导有众妾在别馆，妻知之，持食刀将住。公遽命驾，患牛迟，手捉尘尾，以柄助打牛。
蔡谟闻之，后诣王谓曰：朝廷欲加公九锡。
王自叙谦志，蔡曰：不闻余物，唯闻短辕犊车，长柄尘尾。
导大惭。
诸葛恢
晋诸葛恢与丞相王导，共争姓族先后。
王曰：何以不言葛王，而言王葛。
答曰，譬如言驴马，驴宁胜马也。
周顗
晋庾亮造周顗。
顗曰：君何忻悦而忽肥。
庾曰：君何忧惨而瘦。
周曰：吾无所忧，直是清虚日来，秽滓日去。
韩博
晋张天锡从事中郎韩博，奉表并送盟文。
博有口才，桓温甚称之。
尝大会，温使司马刁彝谓博曰：卿是韩卢后。
博曰：卿是韩卢后。
温笑曰：刁以君姓韩，固相问耳。
他人自姓刁，那得是韩卢后。
博曰：明公未之思尔，短尾者则为刁。
阖坐雅叹焉。
习凿齿
秦苻坚克襄阳，获习凿齿、释道安。
时凿齿足疾，坚见之，与语大悦。
叹曰：昔晋平吴，利在二陆；今破南土，获士一人有半。
盖刺其蹇也。初凿齿尝造道安谭论，自赞曰：四海习凿齿。
安应声曰：弥天释道安。
咸以为清对。
孙盛
晋孙盛与殷浩谈论，往反精苦。
客主无间，左右进食，冷而复暖者数四。
彼我奋掷尘尾，毛悉脱落，满餐饭中。
宾主遂至暮忘食。
殷乃语孙曰：莫作强口马，我当捩卿鼻。
孙曰：卿不见决鼻牛，人当劳卿颈。
祖纳
东晋光禄祖纳少孤苦，性至孝，常自为母炊爨作食。
王平闻其佳名，知其常亲供养，乃以二婢饷之，因以为吏。
人有戏之者，奴价倍于婢。
祖答曰：百里奚亦何必轻于五羖之皮耶。
郝隆
晋郝隆为南蛮参军。
三月三日作诗曰：娵隅跃清池。
桓温问何物，答曰：蛮名鱼为娵隅。
桓曰：何为作蛮语。
隆曰：千里投公，始得一蛮府参军，那得不作蛮语。
罗友
晋罗友家贫，乞禄于桓温。
虽以才学遇之，而谓其诞肆，非治民才，许而不用。
后同府人有得郡者，温为坐饮叙别。友亦被命，至尤迟晚。
温问之，答曰：臣昨奉教旨出门，于中路见鬼椰榆云： 我只见汝送人上郡，何不见人送汝上郡。
友始终惭，回以还解。不觉成淹缓之罪。
温笑其滑稽，而颇愧焉。
后以为襄阳太守。
张融
宋张融尝乞假还，帝问所居。
答曰：臣陆居非屋，舟居非水。
上未解，问张绪。
绪曰：融近东山，未有居止。
权牵小船上岸，住在其间。
上大笑。
太祖尝面许融为司徒长史，敕竟不出。
融乘一马甚瘦，太祖曰：卿马何瘦，给粟多少。
融曰：日给一石。
帝曰：何瘦如此。
融曰：臣许而不与。
明日，即除司徒长史。
融与谢宝积俱谒太祖，融于御前放气。宝积起谢曰：臣兄触忤宸扆。
上笑而不问。
须臾食至，融排宝积，不与同食。
上曰：何不与贤弟同食。
融曰：臣不能与谢气之口同盘。
上大笑。
何承天
宋东海何承天，徐广之甥也。除著作佐郎，年已迈。
诸佐郎并名家少年，颍川荀伯子嘲之，当呼为奶母。承天曰：卿当知凤凰将九子，奶母何言耶。
王绚
晋王绚，彧之子。
六岁，外祖何尚之，特加赏异。
受《论语》，至郁郁乎文哉。尚之戏曰：可改为 耶耶乎文哉。绚捧手对曰：尊者之名，安得为戏，亦可道草翁之风必舅。
何勖
宋江夏王义恭性爱古物，常遍就朝士求之。
侍中何勖已有所送，而王征索不已。
何甚不平。
尝出行，于道中见狗枷犊鼻。
乃命左右取之还。
以箱擎送之。笺曰：承复须古物，今奉李斯狗枷，相如犊鼻。
谢灵运
宋会稽太守孟顗事佛精恳，谢灵运轻之。
谓顗曰：得道应须慧业，丈人生天当在灵运前，成佛必在灵运后。
顗深恨之。
刘绘
齐刘绘为南康郡，郡人郅类所居，名秽里。
绘戏之曰：君有何秽，而居秽里。
答曰：未审孔丘何阙，而居阙里。
绘叹其辩答。
徐孝嗣
齐仆射东海徐孝嗣修辑高座寺，多在彼宴息。
法云师亦萧寺日夕各游，二寺邻接，而不相往来。
孝嗣尝问法云曰：法师尝在高座，而不游高座寺。
答曰：檀越既事萧门，何不至萧寺。
沈文季
齐太祖之为齐王也，置酒为乐。
清河崔思祖侍宴，谓侍中沈文季曰：羹脍为南北所推。
文季答曰：羹脍中乃是吴食，非卿所知。
思祖曰：炰鳖脍鲤，似非句吴之诗。
文季曰：千里莼羹，岂关鲁卫之士。
帝称美曰：莼羹颇须归沈。
沈昭略
齐黄门郎吴兴沈昭略，侍中文叔之子。
性狂俊，使酒任气，朝士常惮而容之。
尝醉，负杖至芜湖苑，遇瑯玡王约。张目视之曰：汝王约耶，何肥而痴。
约曰：汝是沈昭略耶，何瘦而狂。
昭略抚掌大笑曰：瘦已胜肥，狂又胜痴。
约，景文之子。
胡谐之
齐豫章胡谐之初为江州治中，太祖委任之。
以其家人语傒，语音不正，乃遣宫内数人，至谐之家，教其子女。
二年，上问之：卿家语音正未。
答曰：宫人少，臣家人多。非惟不能正音，遂使宫人顿傒语。
上大笑；遍向朝臣说之。
谐之历位度支尚书预州刺史。
梁武
梁高祖尝作五字垒韵曰：后牖有榴柳。
命朝士并作。
刘孝绰曰：梁王长康强。
沈约曰：偏眠船舷边。
庾肩吾曰：载七每碍埭。
徐摛曰：臣昨祭禹庙，残六斛熟鹿肉。
何逊用曹瞒故事曰：暯苏姑枯卢。
吴均沈思良久，竟无所言。
高祖愀然不悦，俄有诏曰：吴均不均，何逊不逊，宜付廷尉。
柳信言
梁安城王萧佽博学，善属文。天保之朝，为一代文宗，专掌词令沈博。
历侍中仆射尚书令，有集三十卷，著梁史百卷。
初佽以文词擅名，所敌拟者，唯河东柳信言。
然柳内虽不伏，而莫与抗。
及闻佽卒，时为吏部尚书。宾客候之，见其屈一脚跳，连称曰：独步来，独步来。
众宾皆舞，以为笑乐。
徐摛
梁侍中东海徐摛，散骑常侍超之子也。
博学多才，好为新变，不拘旧体。
常体一人病痈曰：朱血夜流，黄脓昼泻。斜看紫肺，正视红肝。
又曰：户上悬帘，明知是箔。
鱼游畏网，判是见罾。
又曰：状非快马，蹋脚相连。席异儒生，带经长卧。
摛子陵，通直散骑常侍。
聘魏。
魏主客魏收曰：今日之热，当犹徐常侍来。
陵答曰：昔王肃至此，为魏始制礼仪。
今我来聘，使卿复知寒暑。
收不能对。
徐陵
北齐使来聘梁。
访东河徐陵春，和者曰：小如来五岁，大孔子三年，谓七十五也。
李谐
梁陆晏子聘魏，魏遣李谐效劳。
过朝歌城，晏子曰：殷之余人，正应在此。
谐曰：永嘉南度，尽在江外。
周舍
梁汝南周舍少好学，有才辩。
顾谐被使高丽，以海路艰，问于舍。
舍曰：昼则揆日而行，夜则考星而泊。
海大便是安流，从风不足为远。
河东裴子野在晏筵，谓宾僚曰：后事未尝姜食。
舍曰：孔称不彻，裴曰未尝。
一座皆笑。
舍学通内外，兼有口才。
谓沙门法云师曰：孔子不饮盗泉之水。法师何以捉鍮石香炉？
答曰：檀越既能戴纛，贫道何为不执鍮。
王琳
后梁王琳，明帝时为中书舍人。
博学，有才藻，好臧否人物，众畏其口，常拟孔稚珪。
又为《鮔表》，以讬刺当时。
其词曰：臣鳀言，伏见除书，以臣为糁蒸将军，油蒸校尉，臞州刺史。
脯腊如故者，肃承明命，灰身屏息，凭临鼎镬，俯仰兢惧。
臣闻高沙走姬，非有意于绮罗。白鮹女儿，岂期心于珠翠。
臣美愧夏鳣，味惭冬鲤。
常恐鲐腹之讥，惧贻鳖岩之谓。
是以漱流湖底，枕石泥中。
不意高赏殊宏，曲蒙钧拔，遂得起升绮席，忝预玉盘。
爰厕玳筵，猥烦象筋。泽覃紫腴，恩加黄腹。
方当鸣姜动桂，纡苏佩檔。
轻瓢才动，则枢槊如云。浓汁暂停，则兰膏成列。
婉转绿齑之中，逍遥朱唇之内。
衔恩噬泽，九殒弗辞。
不任屏营之至，谨到铜铛门奉表以闻。
诏答曰：省表是公。
卿池沼缙绅，波渠后又。
穿蒲入符，肥滑系彰。
正膺兹选，无劳谢也。
时恶之，或以讥诮闻，孝明亦弗之罪也。
其文传于江表。
