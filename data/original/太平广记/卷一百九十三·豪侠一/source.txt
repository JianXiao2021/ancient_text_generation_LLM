李亭虬髯客彭闼高瓒嘉兴绳技车中女子
李亭
汉茂陵少年李亭好驰骏狗，逐狡兽。
或以鹰鹞逐雉兔。
皆为嘉名：狗则有修豪、周睫、白望、青曹之名；鹰则有青翅、黄眸、青冥、金距之属；鹞则有从风、孤飞之号。
虬髯客
隋炀帝之幸江都也，命司空杨素守西京。
素骄贵，又以时乱，天下之权重望崇者，莫我若也。
奢贵自奉，礼异人臣。
每公卿入言，宾客上谒，未尝不踞床而见，令美人捧出，侍婢罗列，颇僭于上。
末年益甚。一日，卫公李靖以布衣来谒，献奇策。素亦踞见之。
靖前揖曰：天下方乱，英雄竞起，公为帝室重臣，须以收罗豪杰为心，不宜踞见宾客。
素敛容而起，与语大悦，收其策而退。
当靖之聘辩也，一妓有殊色，执红拂，立于前，独目靖。
靖既去，而拂妓临轩，指吏问曰：去者处士第几？
住何处？
吏具以对，妓颔而去。
靖归逆旅，其夜五更初，忽闻扣门而声低者，靖起问焉，乃紫衣戴帽人，杖揭一囊。靖问：谁？
曰：妾杨家之红拂妓也。
靖遽延入，脱衣去帽，乃十八九佳丽人也。素面华衣而拜。
靖惊。答曰：妾侍杨司空久，阅天下之人多矣，未有如公者。
丝萝非独生，愿托乔木，故来奔耳。
靖曰：杨司空权重京师，如何？
曰：彼尸居余气，不足畏也。
诸妓知其无成，去者众矣。
曰：尝见一人，愚谓之真人，其余将相而已。
其人何姓？
曰：同姓。
曰年几？
曰：近二十。
今何为？
曰：州将之爱子也。
曰：似矣，亦须见之，李郎能致吾一见否？
曰：靖之友刘文静者与之狎，因文静见之可也。
兄欲何为？曰：望气者言太原有奇气，使吾访之。李郎明发，何时到太原？
靖计之：某日当到。
曰：达之明日方曙，我于汾阳桥待耳。
讫，乘驴而其行若飞，回顾已远。
靖与张氏且惊惧。久之曰，烈士不欺人，固无畏，但速鞭而行。
及期，入太原，候之相见，大喜，偕诣刘氏。
诈谓文静曰：以善相思见郎君。
迎之。文静素奇其人，方议论匡辅，一旦闻客有知人者，其心可知，遽致酒延焉。
既而太宗至，不衫不履，裼裘而来，神气扬扬，貌与常异。
虬髯默居坐末，见之心死。
饮数巡，起招靖曰：真天子也。
靖以告刘，刘益喜自负。既出，而虬髯曰：吾见之，十八九定矣；亦须道兄见之。
李郎宜与一妹复入京，某日午时，访我于马行东酒楼下，下有此驴及一瘦骡，即我与道兄俱在其所也。
公到，即见二乘，揽衣登楼，即虬髯与一道士方对饮。见靖惊喜，召坐，环饮十数巡。
曰：楼下柜中有钱十万，择一深隐处，驻一妹毕，某日复会我于汾阳桥。
如期登楼，道士虬髯已先坐矣。共谒文静。时方弈棋，揖起而语心焉。文静飞书迎文皇看棋。
道士对弈。虬髯与靖旁立为侍者。
俄而文皇来，长揖而坐，神清气朗，满坐风生，顾盼暐如也。
道士一见惨然，下棋子曰：此局输矣，输矣。
于此失却局，奇哉。
救无路矣，知复奚言？
罢弈请去。既出，谓虬髯曰：此世界非公世界也，他方可图，勉之，勿以为念。
因共入京。虬髯曰：计李郎之程，某日方到。
到之明日，可与一妹同诣某坊曲小宅。
愧李郎往复相从，一妹悬然如磬，欲令新妇祗谒，略议从容，无令前却。
言毕，吁嗟而去。靖也策马遄征，俄即到京，与张氏同往，乃一小板门，扣之，有应者拜曰：三郎令候一娘子李郎久矣。延入重门，门益壮丽，奴婢三十余人罗列于前。奴二十人引靖入东厅，非人间之物。巾妆梳栉毕，请更衣，衣又珍奇。
既毕，传云三郎来，乃虬髯者，纱帽褐裘，有龙虎之姿。
相见欢然，催其妻出拜，盖天人也。
遂延中堂，陈设盘筵之盛，虽王公家不侔也。
四人对坐，牢馔毕，陈女乐二十人，列奏于前，似从天降，非人间之曲度。
食毕行酒，而家人自西堂舁出二十床，各以锦绣帕覆之。
既呈，尽去其帕，乃文簿钥匙耳。
虬髯谓曰：尽是珍宝货泉之数，吾之所有，悉以充赠。
何者？某本欲于此世界求事，或当龙战三二年，建少功业。今既有主，住亦何为。
太原李氏真英主也，三五年内，即当太平。李郎以英特之才，辅清平之主，竭心尽善，必极人臣。一妹以天人之姿，蕴不世之略，从夫之贵，荣极轩裳。
非一妹不能识李郎，非李郎不能遇一妹。
圣贤起陆之渐，际会如期，虎啸风生，龙腾云萃，固当然也。
将余之赠，以奉真主，赞功业。
勉之哉！此后十余年，东南数千里外有异事，是吾得志之秋也。妹与李郎可沥酒相贺。
顾谓左右曰：李郎一妹，是汝主也。
言毕，与其妻戎装乘马，一奴乘马从后，数步不见。
靖据其宅，遂为豪家，得以助文皇缔构之资，遂匡大业。
贞观中，靖位至仆射。
东南蛮奏曰：有海贼以千艘，积甲十万人，入扶余国，杀其主自立，国内已定。
靖知虬髯成功也，归告张氏，具礼相贺，沥酒东南祝拜之。
乃知真人之兴，非英雄所冀，况非英雄乎？
人臣之谬思乱，乃螳螂之拒走轮耳。
或曰，卫公之兵法，半是虬髯所传也。
彭闼高瓒
唐贞观中，恒州有彭闼、高瓒，二人斗豪。
于时大酺，场上两朋竞胜。
闼活捉一猪，从头咬至顶，放之地上，仍走。
瓒取猫儿从尾食之，肠肚俱尽，仍鸣唤不止。
闼于是乎帖然心服。
嘉兴绳技
唐开元年中，数敕赐州县大酺。
嘉兴县以百戏，与监司竞胜精技。
监官属意尤切。所由直狱者语与狱中云：倘有诸戏劣于县司，我辈必当厚责。
然我等但能一事稍可观者，即获财利，叹无能耳。
乃各相问，至于弄瓦缘木之技，皆推求招引。狱中有一囚笑谓所由曰：某有拙技，限在拘系，不得略呈其事。
吏惊曰：汝何所能？
囚曰：吾解绳技。
吏曰：必然，吾当为尔言之。
乃具以囚所能白于监主。
主召问罪轻重，吏云：此囚人所累，逋緍未纳，余无别事。
官曰：绳技人常也，又何足异乎？
囚曰：某所为者，与人稍殊。
官又问曰：如何？
囚曰：众人绳技，各系两头，然后于其上行立周旋。
某只须一条绳，粗细如指，五十尺，不用系著，抛向空中，腾掷翻复，则无所不为。官大惊悦，且令收录。
明日，吏领戏场。诸戏既作，次唤此人，令效绳技。
遂捧一团绳，计百余尺，置诸地，将一头，手掷于空中，劲如笔。
初抛三二丈，次四五丈，仰直如人牵之，众大惊异。
后乃抛高二十余丈，仰空不见端绪。
此人随绳手寻，身足离地，抛绳虚空，其势如鸟，旁飞远扬，望空而去。
脱身行狴，在此日焉。车中女子唐开元中，吴郡人入京应明经举。
至京因闲步坊曲。忽逢二少年着大麻布衫，揖此人而过，色甚卑敬，然非旧识，举人谓误识也。
后数日，又逢之，二人曰：公到此境，未为主，今日方欲奉迓，邂逅相遇，实慰我心。
揖举人便行，虽甚疑怪，然强随之。
抵数坊，于东市一小曲内，有临路店数间，相与直入，舍宇甚整肃。
二人携引升堂，列筵甚盛。二人与客据绳床坐定。于席前，更有数少年各二十余，礼颇谨。数出门，若伫贵客。
至午后，云去来。
矣闻一车直门来，数少年随后，直至堂前，乃一钿车。
卷帘，见一女子从车中出，年可十七八，容色甚佳。花梳满髻，衣则绔素。二人罗拜，此女亦不答；此人亦拜之，女乃答。
遂揖客入。女乃升床，当局而坐，揖二人及客，乃拜而坐。又有十余后生皆衣服轻新，各设拜，列坐于客之下。陈以品味，馔至精洁。
饮酒数巡，至女子，执杯顾问客：闻二君奉谈，今喜展见。承有妙技，可得观乎？
此人卑逊辞让云：自幼至长，唯习儒经，弦管歌声，辄未曾学。
女曰：所习非此事也。
自余戏剧，则未曾为之。
女曰：所请只然，请客为之。
遂于壁上行得数步。
女曰：亦大难事。
乃回顾坐中诸后生，各令呈技，俱起设拜。
有于壁上行者，亦有手撮椽子行者，轻捷之戏，各呈数般，状如飞鸟。此人拱手惊惧，不知所措。
少顷女子起，辞出。
举人惊叹，恍恍然不乐。
经数日，途中复见二人曰：欲假盛驷，可乎？
举人曰：唯。
至明日，闻宫苑中失物，掩捕失贼，唯收得马，是将驮物者。
验问马主，遂收此人。入内侍省勘问，驱入小门。
吏自后推之，倒落深坑数丈，仰望屋顶七八丈，唯见一孔，才开尺余。自旦入至食时，见一绳缒一器食下。此人饥急，取食之。食毕，绳又引去。
深夜，此人忿甚，悲惋何诉。仰望，忽见一物如鸟飞下，觉至身边，乃人也。以手抚生，谓曰：计甚惊怕，然某在无虑也。
听其声，则向所遇女子也。
共君出矣。
以绢重系此人胸膊讫，绢一头系女人身。
女人纵身腾上，飞出宫城，去门数十里乃下。云：君且便归江淮，求仕之计，望俟他日。
此人大喜，徒步潜窜，乞食寄宿，得达吴地。后竟不敢求名西上矣。
