公羊传李文礼殷安姓房人元宗逵独孤守忠王熊曲崇裕梁士会张怀庆
康聓征君李佐元载常衮崔阡黎干崔叔清常愿刘士荣袁德师蒋乂崔损
公羊传
有甲欲谒见邑宰，问左右曰：令何所好？
或语曰：好《公羊传》。
后入见，令问：君读何书？答曰：唯业《公羊传》。
试问：谁杀陈他者？
甲良久对曰：平生实不杀陈他。
令察谬误，因复戏之曰：君不杀陈他，请是谁杀？
于是太怖，徒跣走出，人问其故，乃大语曰：见明府，便以死事见访，后直不敢复来，遇赦当出耳。
李文礼
唐李文礼，顿丘人也，好学有文华，累迁至扬州司马，而质性迟缓，不甚精审。
时在扬州。有吏自京还，得长史家书，云姊亡，请择日发之。
文礼忽闻姊亡，乃大号恸。
吏伺其便，复白曰：是长史姊。
文礼久而徐问曰：是长史姊耶？
吏曰：是。
文礼曰：我无姊，向亦怪矣。
殷安
唐逸士殷安，冀州信都人。
谓薛黄门曰：自古圣贤，数不过五人。
伏羲八卦，穷天地之旨。
一也。
乃屈一指。神农植百谷，济万人之命。二也。
乃屈二指。
周公制礼作乐，百代常行。
三也。
乃屈三指。
孔子前知无穷，却知无极。
乃屈四指。
自此之后，无屈得指者。
良久乃曰：并我五也。
遂屈五指。
而疏籍卿相，男征谏曰：卿相尊重，大人稍敬之。
安曰：汝亦堪为宰相。
征曰：小子何敢。
安曰：汝肥头大面，不识今古，噇食无意智，不作宰相而何？
其轻物也皆此类。
姓房人
唐有姓房人，好矜门地，但有姓房为官，必认云亲属。
知识疾其如此，乃谓之曰：丰邑公相，是君何亲？
曰：是某乙再从伯父。
人大笑曰：君既是方相侄儿，只堪吓鬼。
元宗逵
唐元宗逵为果州司马，有婢死，处分直典云：逵家老婢死，驱使来久，为觅一棺木殡之。
逵初到家贫，不能买得新者，但得一经用者，充事即得。
亦不须道逵买，云君家自有须。
直典出门说之，一州以为口实。
独孤守忠
唐杭州参军独孤守忠领租船赴都，夜半，急追集船人，更无他语，乃曰：逆风必不得张帆。
众大哂焉。
王熊
唐王熊为泽州都督。
府法曹断略粮贼，惟各决杖一百，通判，熊曰：总略几人？
法曹曰：略七人。
熊曰：略七人合决七百。
法曹曲断，府司科罪。时人哂之。
前尹正义为都督，公平，后熊来替。
百姓歌曰：前得尹佛子，后得王癞獭。
判事驴咬瓜，唤人牛嚼铁。
见钱满面喜，无镪从头喝。
常逢饿夜叉，百姓不可活。
曲崇裕
唐冀州参军曲崇裕《送司功入京》诗曰：崇裕有幸会，得遇明流行。
司士向京去，旷野哭声哀。
司功曰：大才士，先生其谁？
曰：吴儿博士，教此声韵。
司功曰：师明弟子哲。
梁士会
唐滑州灵昌尉梁士会，官科乌翎，里正不送。举牒判曰：官唤乌翎，何物里正，不送乌翎。
佐使曰：公大好判，乌翎太多。
会索笔曰：官唤乌翎，何物里正，不送雁翅。
有识之士，闻而笑之。
张怀庆
唐李义府尝赋诗曰：镂月成歌扇，裁云作舞衣。
自怜回雪影，好取洛川归。
有枣强尉张怀庆好偷名士文章，乃为诗曰：生情镂月为歌扇，出意裁云作舞衣。
照镜自怜回雪影，来时好取洛川归。
时人谓之语曰：活剥王昌龄，生吞郭正一。
康聓
唐玄宗既用牛仙客为相，颇忧时议不叶，因访于高力士：用仙客相，外议以为如何？
力士曰：仙客出于胥吏，非宰相器。
上大怒曰：即当用康聓。
盖上一时恚怒之词，举其极不可者。
或有窃报聓，以为上之于君，恩渥颇深，行当为相矣。
聓闻之，以为信然。
翌日，盛服趋朝，既就列，延颈北望，冀有成命。
观之者无不掩口。
然时论亦以长者目焉。
聓为将作大匠，多巧思，尤能知地。
尝谓人曰：我居是宅中，不为宰相耶？
闻之者益为嗤笑。
征君
唐肃宗之代，争于贤良，下诏搜山林草泽，有怀才抱德及匡时霸国者，皆可爵而任之。
有征君自灵武，衣草衣，蹑芒跔，诣于国门。
肃宗闻之喜曰：果有贤士应募矣。
遂召对，访时事得失，卒无一辞。
但再三瞻望圣颜而奏曰：微臣有所见，陛下知之乎？
对曰：不知。
奏曰：臣见陛下圣颜，瘦于在灵武时。
帝曰：宵旰所劳，以至于是。
侍臣有匿笑不禁者。
及退，更无他言。
帝知其妄人也，恐闭将来贤路，黾勉除授一邑宰。
洎将寒食，京兆司逐县索杏仁，以备贡奉。
闻之，大为不可，独力抗之，遂诣阙请对。京兆司亦慎此征君必有异见，将奈之何。
及召对，奏曰：陛下要寒节杏仁，今臣敲将来，乌复进浑杏仁。
上咍而遣之，竟不置其罪。
李佐
唐李佐，山东名族。
少时因安史之乱，失其父。
后佐进士擢第，有令名，官为京兆少尹。
阴求其父。
有识者告后，往迎之于鬻凶器家，归而奉养。
如是累月。
一旦，父召佐谓曰：汝孝行绝世，然吾三十年在此党中，昨从汝来，未与流辈谢绝。
汝可具大猪五头，白醪数斛，蒜韭数瓮，薄饼十拌，开设中堂，吾与群党一酬申款，则无恨矣。
父散召两市善薤歌者百人至，初即列坐堂中。久乃杂讴。及暮皆醉。
众扶佐父登榻。而薤歌一声。凡百齐和。俄然相扶父出，不知所在。
行路观者亿万。
明日，佐弃家人入山，数日而卒。
元载常衮
唐代宗以庶务毕委宰相，而元载专政，益乱国典。
非良金重宝，趑趄左道，不得出入于朝廷。
及常兖为相，虽贿赂不行，而介僻自专，失于分别，故升陟多失。
或同列进拟稍繁，别谓之沓伯。
是时京师语曰：常无分别元好钱，贤者愚，愚者贤。
崔祐甫素公直，因众中唱言：朝廷上下相蒙，善恶同致。
清曹峻府，为鼠辈养资考，岂裨皇化耶？
崔阡
唐顺宗在东宫，韦渠荐崔阡。
拜谕德，为侍书。
阡触事面墙，对东宫曰：臣山野鄙人，不识朝典，见陛下合称臣否？
东宫曰：卿是宫僚，自合知也。
黎干
唐代宗朝，京兆尹黎干以久旱，祈雨于朱雀门街。
造土龙，悉召城中巫觋，舞于龙所。干与巫觋更舞，观者骇笑。
弥月不雨，又请祷于文宣王庙。
上闻之曰：丘之祷久矣。
命毁土龙，罢祈雨，减膳节用，以听天命。
及是甘泽乃足。
崔叔清
唐杜佑镇淮南，进崔叔清诗百篇。
德宗谓使者：此恶诗，焉用进。
时人呼为准敕恶诗。
常愿
唐刘禹锡云：贞元中，武臣常愿，好作本色语。曾谓余曰：昔在奉天，为行营都虞候。
圣人门，都有几个贤郎。
他悉如此。
且曰：奉天城斗许大，更被朱泚吃兵马楦，危如累鸡子。今抛向南衙，被公措大伟。
龁邓。
邓把将他官职去。至永贞初，禹锡为御史监察，见常愿摄事在焉，因谓之曰：更敢道纥邓否？
曰：死罪死罪。
刘士荣
唐于頔之镇襄阳也。
朝廷姑息，除其子方为太常丞。
頔让之，表曰：刘元佐儿士荣以佐之功，先朝为太常丞。
时臣与士荣同登朝列，见其凡劣，实鄙之。
今臣功名不如元佐，男某凡劣，不若士荣。若授此爵，更为叨忝。
德宗令将其表宣示百僚。
时士荣为南衙将军，目睹其表。
有浑鐻者，锡之客也。时镐宴客饮酒，更为令曰：征近日凡劣，不得即雨。
鐻曰：刘士荣。
镐曰：于方。
镐谓席人曰：诸公并须精除。
袁德师
唐窦群与袁德师同在浙西幕，窦群知尉。
尝嗔堂子曰： 须送伯禽。 
问德师曰： 会否？ 
曰： 某乙亦不到如此，也还曾把书读，何乃相轻。 
诘之： 且伯禽何人？ 
德师曰： 只是古之堂子也。 
满座人哂。
蒋乂
唐蒋乂撰宰臣录，每拜一相，旬月必献传卷故为物议所嗤。
崔损
唐崔损，性极谨慎。
每奏对，不敢有所发扬。
两省清要，皆历践之，在位无称于人。
身居宰相。母野殡，不言展墓，不议迁袝姊为尼，没于近寺，终丧不临。
士君子罪之，过为恭逊，不止于容身，而卒用此中上意。
窃大位者八年，上知物议不叶，然怜而厚之。
