麻秋宋幼帝高洋南阳王朱粲陈承亲薛震陈元光独孤庄索元礼罗织人元楷武承嗣张易之兄弟郝象贤周兴侯思止来俊臣
麻秋
后赵石勒将麻秋者，大原胡人也，植性虓险鸩毒。
有儿啼，母辄恐之麻胡来，啼声绝。
至今以为故事。
宋幼帝
明帝崩，昱嗣位，是为幼帝。
幼帝狂暴，恣行诛戮，出入无度。
从者并执铤、矛、锥、锯自随，有忤意，击脑椎阴，刺心剖腹之诛，日有数十。
孝武帝二十八子，明帝杀其十六，余皆帝杀之，子孙无在朝者。
高洋
北齐高洋，以光武中兴为诛刘氏不尽，于是大诛诸元，死者千余，弃之漳水。
有捕鱼者得爪甲，为之元郎鱼，人不忍食之。
唯元峦、元长春、元景安，三家免诛。
峦以其女为常山王妃，春、安等以其多力善射故也。
景安兄景皓曰：宁为玉碎，不作瓦全。
景安奏其言，帝复杀之。
自是元氏子孙，老幼贵贱无遗矣。
南阳王
北齐南阳王入朝。
上问何以为乐。
王曰：致蝎最乐。
遂收蝎，一宿得五斗。
置大浴斛中，令一人脱衣而入，被蝎所蜇，宛转号叫，苦痛不可言。
食顷而死，帝与王看之极喜。
朱粲
隋末荒乱，狂贼朱粲起于襄、邓间。
岁饥，米斛万钱，亦无得处，人民相食。
粲乃驱男女小大，仰一大铜钟，可二百石，煮人肉以喂贼。
生灵歼于此矣。
陈承亲
周恩州刺史陈承亲，岭南大首领也，专使子弟兵劫江。
有一县令从安南来，承亲凭买二婢，令有难色。
承亲每日重设邀屈，甚殷勤。
送别江亭，即遣子弟兵从后劫杀，尽取财务，将其妻及女至州。
妻叩头求作婢，不许，亦缢杀之，取其女。
前后官人家过，承亲礼遇厚者，必随后劫杀，无有免者。
薛震
周杭州临安尉薛震好食人肉。
有债主及奴诣临安，于客舍，遂饮之醉。杀而脔之，以水银和煎，并骨消尽。
后又欲食其妇，妇觉而遁。
县令诘得其情，申州，录事奏，奉敕杖杀之。
陈元光
周岭南首陈元光设客，令一袍裤行酒。光怒，令曳出，遂杀之。
须臾烂煮，以食诸客。
后呈其二手，客惧，攫喉而吐。
独狐庄
周瀛州刺史独孤庄酷虐，有贼问不承，庄引前曰：若健儿，一一具吐，放汝。
遂还巾带。贼并吐之。诸官以为必放。
顷庄曰：将我作具来。
乃一铁钩，长尺余，甚铦利，以绳挂于树间。
谓贼曰：汝不闻健儿钩下死。
令以胲钩之，遣壮士掣其绳，则钩出于脑矣。
谓司法曰：此法何如？
答曰：吊民代罪，深得共宜。
庄大笑。
后庄左降施州刺史，染病，唯忆人肉。
部下有奴婢死者，遣人割肋下肉食之。
岁余卒。
索元礼
周推事使索元礼，时人号为索使。讯囚作铁笼头，觺其头，仍加楔焉，多至脑裂髓出。
又为凤晒翅、弥猴钻火等，以椽关手足而转之。并研骨至碎。
又悬囚于梁下，以石缒头。
其酷法如此。
元礼故胡人，薛师之假父，后坐脏贿，流死岭南。
罗织人
周来俊臣罗织人罪，皆先进状，敕依奏，即籍没。
徐有功出死囚，亦先进状，某人罪合免，敕依，然后断雪。
有功好出罪，皆先奉进止，非是自专。
张汤探人主之情，盖为此也。
元楷
唐羽林将元楷，三代告密得官。
男彦玮，告刘城之破家，彦玮处侍御。
先天二年，七月三日，楷以反逆诛，家口配岭南。
所谓积恶之家，必有余殃也。
武承嗣
周补阙乔知之有婢碧玉姝艳，能歌舞，有文章。知之特幸，为之不婚。
伪魏王武承嗣暂借教姬人妆梳。纳之，更不放还。
知之乃作《绿珠怨》以寄之焉。其词曰：石家金谷重新声，明珠十斛买娉婷。
此日可怜偏自许，此时歌舞得人情。
君家闺阁不曾观，好将歌舞借人看。
意气雄豪非分理，骄矜势力横相干。
辞君去君终不忍，徒劳掩袂伤铅粉。
百年离恨在高楼，一代容颜为君尽。
碧玉得诗，饮泣不食三日，投井而死。
承嗣出其尸，于裙带上得诗。
大怒，乃讽罗织人告之。遂斩知之于南市，破家籍没。
张易之兄弟
周张易之为控鹤监，弟昌宗为秘书监，昌仪为洛阳令。
竞为豪侈。
易之为大铁笼，置鹅鸭于其内，当中炭火，铜盆贮五味汁。鹅鸭绕火走，渴即饮汁，火炙痛旋转，表里皆熟，毛落尽，肉赤烘烘乃死。
昌宗活系驴子小室内，炭火，置五味汁，如前法。
昌仪取铁橛钉入地，缚狗四足于橛上，放鹰鹞，活按共肉食，肉尽而狗未死，号叫酸楚，不复忍听。
易之曾过昌仪，忆马肠，仪取从骑，破肋取肠，良久方死。
后诛易之、昌宗等，百姓脔割其肉，肥白如猪肪，煎炙而食。
昌仪打双脚折，抉取心肝而后死。斩其首送都。
时云狗马报。
郝象贤
郝象贤，处俊孙也。
武后宿怒其祖，戮及其孙。
象贤临刑。极骂而死。
自此法司恐是，将杀人，必先以木丸塞口，然后加刑。
周兴
周秋官侍郎周兴推劾残忍，法外苦楚，无所不为，时人号牛头阿婆。
百姓怨谤。兴乃榜门判曰：被造之人，问皆称枉。斩决之后，咸悉无言。
侯思止
周侍御史侯思止，醴泉卖饼食人也。
罗告，准例酬五品。
于上前索御史，上曰：卿不识字。
对曰：獬豸岂识字，但为国触罪人而已。
遂授之。
凡推勘。
杀戮甚众，更无余语。唯谓囚徒曰：不用你书言笔语，止还我白司马。
若不肯来俊，即与你孟青。
横遭苦楚，非命者不可胜数。
白司马者，北邙山白司马坂也。来俊者，中丞来俊臣也。孟青者。将军孟青棒也。
后坐私畜锦，朝堂决杀之。
来俊臣
来俊臣，雍人也。父操，松州长史。
俊臣少诡谲无赖，反覆险诐，残忍荒慝，举世无比。
则天朝，罗告诸王贵臣，授朝散大夫，拜侍御史，按制狱。
少不会意者，必牵引之，前后坐族，灭千余家。
朝廷累息，无敢言者。
道路以目。
与侍御史王弘义、侯思止腹心。罗告衣冠。无间春夏。诛斩人不绝。
时于丽景门内置制狱，亦号为新开门，但入新开门，百不全一。
弘义戏谓丽景门为例竟门，言入此门例竟也。
俊臣与其党朱南山等十余辈，造告密罗织经数十言，皆有条贯支节张本。布置事状由绪，令其党告之。或投匦以闻。则天多委俊臣按问。
俊臣别造枷，号为突地吼。遭其枷者，轮转于地，斯须闷绝矣。
又作枷有十，号棒名见即承。
复有铁圈笼头，当讯囚，圈中下楔。
其余名号数十，大略如此也。
囚人无贵贱，必先例枷棒于地，召囚前曰：此是作具。
见之魂胆飞越，无不自诬者。
则天重其爵赏以酬之，故更竞劝为酷矣！
由是告密者之徒，纷然道路，名流伔俯，阅日而已。
朝士因朝，默遭掩袭，至于族灭，与其家诀曰：不知重相见否。
天授中，春官尚书狄仁杰、天官侍郎任令晖、文昌右丞卢献等五人，并为其罗告。俊臣既以族人家为功，欲引人承反，乃奏请降敕。
一问既承同首例，得减死，以胁仁杰等，令承反。
杰款曰：大周革命，万物惟新，唐室旧臣，某从诛戮，反是实。
俊臣乃少宽之。
其判官王德寿谓杰曰：尚书事已尔，且得减死。
寿今业已受驱策，意欲求少阶级，凭尚书牵杨执柔可乎？
杰曰：若之何？
寿曰：尚书昔在春官，执柔任某司员外，引之可也。
杰曰：皇天厚土，遣狄仁杰行此事耶！
以头触柱，血流被面。德寿惧而谢焉。
仁杰既承反，所司待日行刑，不复严防，得凭首者求笔砚。
折被头帛书之，叙冤苦，置于绵衣中。
遣谓德寿曰：时方热。请赴家人去其绵。
德寿不复疑也。
家人得衣中书，杰子光远持之称变，得召见。
则天览之惘然，召问俊臣曰：卿言仁杰等承反，今其子弟讼冤何也？
俊臣曰：此等何能自伏其罪。
臣寝处之甚安，亦不去其巾带，则天令通事舍人周琳往视之。俊臣遂命狱人，令假杰等巾带，行立于西，命綝视之。
惧俊臣，莫敢西顾，但视东唯诺而已。
俊臣令綝少留，附进状。
乃令判官妄为杰等作谢死表，代署而进之。
凤阁侍郎乐思诲男，年八九岁。其家已族，且隶于司农，上变得召见，言俊臣等苛毒，愿陛下假条反状以付之，无大小皆如状矣。则天意少解，乃召见杰等曰：卿承反何也？
杰等曰：向不承，已死于枷棒矣！
则天曰：何为作谢死表？
杰等曰：无。
因以表示之，乃知其代署，因释此五家。
俊臣复奏大将军张乾勖，大将军给使范云仙，于洛阳牧院。虔勖等不堪苦，自讼于国有功，言辞颇厉。
俊臣命卫士乱刀斫杀之；云仙亦言历事先朝，称使司冤苦，俊臣命截去其舌。
士庶破胆，无敢言者。
俊臣累坐赃，出同州参军，逼夺同列参军妻，仍辱其母，莫敢言者。
寻授河南尉，累迁太仆卿。
则天赐其奴婢十人，当授于司农。
时西番酋长大将军斛瑟罗，家有细婢善歌舞。俊臣且止司农赐，令其党罗告斛瑟罗反，将图其婢。
诸酋长诣阙，割耳剺面，讼冤者数十人，乃得不族。
时綦连耀与刘思礼等有议，长安尉吉顼知之，以语俊臣。
俊臣发之，连坐族者数十。
俊臣恃擅其功，复罗遘顼。顼得召见庭诉，仅而免。
俊臣先逼取太原王庆诜女。
俊臣素与河东卫遂忠有旧。忠名行虽不著，然好学，有词辨，酒酣诣俊臣。
俊臣方与妻族宴集，应门者妄云已出矣。遂忠知妄，入其家，慢骂辱之。
俊臣耻其亲族，命殴击反接。既而免之，自此构隙。俊臣将罗告武氏诸伪王及太平公主、张易之等，遂忠发之。
则天屡保持，而诸武及公主可惧，共毁之，乃弃市。
国人无少长皆怨恨，竞剐其肉。
斯须而尽。则天觉悟，降敕曰：来俊臣，闾巷小人，轻险有素，以其颇申乣谪，当谓微効欵诚。
诸王等磐石宗枝，必期毁败。
南北衙文武将相。咸拟倾危，宜加赤族之诛，以雪苍生之愤。
既族之，无问士庶男女，相庆于道路。
咸曰：自此后卧，乃背得著床，不尔，朝不谋夕矣！
