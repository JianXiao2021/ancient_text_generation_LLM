金下张珽龚播宜春郡民张彦康氏豫章人陈浚建安村人蔡彦卿
水银吕生
玉沈攸之玉龙江严唐玄宗五色玉玉辟邪软玉鞭玉猪子
金下
张珽
咸通末年，张珽自徐之长安，至圃田东，时于大树下。
俄顷，有三书生继来，环坐。珽因问之。
一书生曰： 我，李特也。 
一曰： 我，王象之也。 
一曰： 我，黄真也。 皆曰： 我三人俱自汴水来，欲一游龙门山耳。 乃共闲论。
其王象之曰： 我去年游龙门山，经于是。路北一二里，有一子，亦儒流也，命我于家再宿而回，可同一谒之。 
珽因亦同行。
至路北一二里，果见一宅，甚荒毁。
既叩门，有一子儒服，自内而出，见象之颇喜。问象之曰： 彼三人者何人哉。 
象之曰： 张珽秀才也，李特、黄真，即我同乡之书生也。 
其儒服子乃并揖入，升堂设酒馔，其所设甚陈故。
儒服子谓象之曰： 黄家弟兄将大也。 
象之曰： 若皇上修德好生，守帝王之道，下念黎庶，虽诸黄齿长，又将若何？ 
黄真遽起曰： 今日良会，正可尽欢，诸君何至亟预人家事，波及我孙耶？ 
珽性素刚决，因大疑其俱非人也，乃问之曰： 我偶与二三子会于一树下，又携我至此，适见高论，我实疑之，黄家弟兄，竟是谁也？
且君辈人也？
非人也？我平生性不畏惧，但实言之！ 象之笑曰： 黄氏将乱东夏，弟兄三人也。我三人皆精也。
儒服子即鬼也。 
珽乃问曰： 是何物之精也？
是何鬼也？ 象之曰： 我玉精也，黄真即金精也，李特即枯树精也，儒服子即是二十年前死者郑适秀才也。我昔自此自化精，又去年复遇郑适，今诣之。
君是生人，当怯我辈；既君不怯，故聊得从容耳。 
珽又问曰： 郑秀才既与我同科，奚不语耶？ 
郑适曰： 某适思得诗一首以赠。 
诗曰： 昔为吟风啸月人，今是吟风啸月身；冢坏路边吟啸罢，安知今日又劳神！ 
珽览诗怆然，叹曰： 人之死也，反不及物；物犹化精，人不复化。 
象之辈三人，皆闻此叹，怒而出。
适亦不留。
珽乃拂衣。
及至门外回顾，已见一坏冢。
因逐三精，以所佩剑击之。
金玉精皆中剑而踣，唯枯树精走疾。
追击不及，遂回，反见一故玉带及一金杯在路傍。
王廷拾得之，长安货之，了无别异焉矣。
龚播
龚播者，峡中云安监盐贾也。
其初甚穷，以贩鬻蔬果自业，结草庐于江边居之。
忽遇风雨之夕，天地阴黑，见江南有炬火，复闻人呼船求济急。
时已夜深，人皆息矣。
播即独棹小艇，涉风而济之。
至则执炬者仆地。
视之即金人也，长四尺余。
播即载之以归。于是遂富。
经营贩鬻，动获厚利，不十余年间，积财巨万，竟为三蜀大贾。
宜春郡民
宜春郡民章乙，其家以孝义闻，数世不分异，诸从同爨。
所居别墅，有亭屋水竹。
诸子弟皆好善积书，往来方士高僧儒生。
宾客至者，皆延纳之。
忽一日晚际，有一妇人，年少端丽，被服靓妆，与一小青衣，诣门求寄宿。
章氏诸妇，忻然近接，设酒馔，至夜深而罢。
有一小子弟，以文自业，年少而敏俊，见此妇人有色，遂嘱其乳妪，别洒扫一室，令其宿止。
至深夜，章生潜身入室内，略不闻声息，遂升榻就之。
其妇人身体如冰，生大惊，命烛照之，乃是银人两头，可重千百斤。
一家惊喜，然恐其变化，即以炬炭燃之，乃真白金也。
其家至今巨富，群从子弟妇女，共五百余口。每日三就食，声鼓而升堂。
江西郡内，富盛无比。
张彦
巴巫间民，多积黄金。
每有聚会，即于席上罗列三品，以夸尚之。
云安民有李仁表者，施泽金台盘，以此相高。
乱离之后，州将皆武人，竞于贪虐。
蜀将张彦典忠州，暴恶尤甚。
将校苦之，因而作叛，连及党与数千家。
张攫其金银，莫知纪极。
后于蜀中私第别构一堂，以贮其金。
忽一旦，屋外有火烟频起，骇入验之，乃无延爇之处。
由是疑焉，及开箧视之，悉已空矣。
即向时火烟，乃金化矣。
康氏
伪吴杨行密，初定扬州，远坊居人稀少，烟火不接。
有康氏者，以佣赁为业，僦一室于太平坊空宅中。
康晨出未返，其妻生一子。
方席藁，忽有一异人，赤面朱衣冠，据门而坐。
妻惊怖，叱之乃走。
如舍西，踣然有声。
康适归，欲至家，路左忽有钱五千、羊半边、尊酒在焉。
伺之久，无行人，因持之归。
妻亦告其所见，即往舍西寻之，乃一金人，仆于草间，亦曳之归。因烹羊饮酒，得以周给。
自是出必获利，日以富赡。
而金人留为家宝。
所生子名曰平。
平长，遂为富人。
有李浔者，为江都令，行县至新宁乡，见大宅，即平家也。
其父老为李言如此。
豫章人
天复中，豫章有人治舍，掘地，得一木匮。
发之，得金人十二头，各长数寸，皆古衣冠，首戴十二辰属，数款精丽，殆非人功。
其家宝祠之，因以致福。
时兵革未定，遂为戍将劫取之。
后不知所终。
陈浚
江南陈浚尚书，自言其诸父在乡里，好为诗。
里人谓之陈白舍，人比之乐天也。
性疏简，喜宾客。
尝有二道士，一黄衣，一白衣，诣其家求宿。
舍之厅事。
夜间，闻二客床坏，訇然有声。
久之，若无人者。
秉烛视之，见白衣卧于壁下，乃银人也；黄衣不复见矣。
自是致富。
建安村人
建安有人村居者，常使一小奴。
出入城市，经舍南大冢。
冢傍恒有一黄衣儿，与之较力为戏。
其主迟之，奴以实告。
觇之信然。
一日，挟挝而住，伏于草间。
小奴至，黄衣儿复出。
即起击之，应手而踣，乃金儿也。
因持以归，家自是富。
蔡彦卿
庐州军吏蔡彦卿，为拓皋镇将。
暑夜，坐镇门外纳凉，忽见道南桑林中，有白衣妇人独舞，就视即灭。
明夜，彦卿挟杖先往，伏于草间。
久之，妇人复出。
方舞，即击之堕地，乃白金一瓶。
复掘地，获银千两。
遂为富人云。水银
吕生
大历中，有吕生者，自会稽上虞尉调集于京师。
既而侨居永崇里。
尝一夕，与其友数辈会食于其室。
食毕，将就寝，俄有一妪，容服洁白，长二尺许，出于室之北隅，缓步而来，其状极异。
众视之，相目以笑。
其妪渐迫其榻，且语曰： 君有会，不能一命耶，何待吾之薄欤？ 
吕生叱之。遂退去。至北隅，乃亡所见。
且惊且异，莫知其来也。
明日，生独寤于室，又见其妪在北隅下，将前且退，惶然若有所惧。
生又叱之，遂没。
明日，生默念曰： 是必怪也，今夕将至，若不除之，必为吾患不朝夕矣。 
即命一剑置其榻下。
是夕，果是北隅徐步而来。
颜色不惧。
至榻前，生以剑挥之，其妪忽上榻以臂揕生胸。
余又跃于左右，举袂而舞。
久之，又有一妪忽上榻，复以臂揕生。
生遽觉一身尽凛然若霜被于体。
生又以剑乱挥。俄有数妪，亦随而舞焉。
生挥剑不已。
又为十余妪，各长寸许。
虽愈多而貌如一焉，皆不可辨。
环走四垣，生惧甚，计不能出。
中者一妪谓书生曰： 吾将合为一矣，君且观之。 
生惧益甚，乃谓曰： 尔何怪？而敢如是挠生人耶！
当疾去！不然，吾求方士，将以神术制汝，汝又安能为耶？ 
妪笑曰： 君言过矣。若有术士，吾愿见之。
吾之来，戏君耳，非敢害也。
幸君无惧，吾亦还其所矣。 
言毕遂退于北隅而没。
明日，生以事语于人。
有田氏子者，善以符术除去怪魅，名闻长安中。
见说喜跃曰： 是我事也，去之若爪一蚁耳。
今夕愿往君舍，且伺焉。 
至夜，生与田氏子俱坐于室。未几而妪果来，至榻前。
田氏子叱曰： 魅疾去！ 
妪扬然其色不顾，左右徐步而来去者久之。
谓田生曰： 非吾之所知也。 
其妪忽挥其手，手堕于地，又为一妪甚小，跃而升榻，突入田生口中。
田生惊曰： 吾死乎！ 
妪谓生曰： 吾比言不为君害，君不听；今田生之疾，果何如哉？
然亦将成君之富耳。 
言毕，又去。
明日，有谓吕生者，宜于北隅发之，可见矣。
生喜而归，命家僮于其所没穷焉。
果不至丈，得一瓶，可受斛许，贮水银甚多。
生方怪其妪乃水银精也。
田生竟以寒栗而卒。
玉
沈攸之
宋顺帝升明中，荆州刺史沈攸之，厩中群马，辄踯蹋惊嘶，如似见物。
攸之令人伺之，见一白驹，又绿绳系腹，直从外来。
圉者具言，攸之使人夜伏枥边候之。
俄而见白驹来，忽然复去。
视厩门犹闭，计其踪迹，直入阁内。
时人见者，咸谓为怪。
检内人，唯爱妾冯月华臂上一玉马，以绿丝绳穿之。
至夜，辄脱置枕边，至夜有时失去，晓时则还。
试取看之，见蹄下有泥。
后攸之败。不知所在。
玉龙
梁大同八年，戍主杨光欣，获玉龙一枚。
长一尺二寸，高五寸，雕镂精妙，不似人作。
腹中容斗余，颈亦空曲。
置水中，令水满，倒之，水从口出，出声如琴瑟，水尽乃止。
江严
江严于富春县清泉山，遥见一美女，紫衣而歌。
严就之，数十步，女遂隐，唯见所据石。
如此数四，乃得一紫玉，广一尺。
又邴浪于九田山见鸟，状如鸡，色赤，鸣如吹笙。
射之中，即入穴。
浪遂凿石，得一赤玉，如鸟形状也。
唐玄宗
唐天后尝召诸皇孙，坐于殿上，观其嬉戏。
因出西国所贡玉环钏杯盘，列于前后，纵令争取，以观其志。
莫不奔竞，厚有所获。独玄宗端坐，略不为动。
后大奇之，抚其背曰： 此儿当为太平天子。 
因命取玉龙子以赐。
玉龙子，太宗于晋阳宫得之，文德皇后常置之衣箱中。及大帝载诞之三日，后以珠络衣褓并玉龙子赐焉。
其后常藏之内府。
虽其广不数寸，而温润精巧，非人间所有。
及玄宗即位，每京师僣雨，必虔诚祈祷。
将有霖注，逼而视之，若奋鳞鬣。
开元中，三辅大旱，玄宗复祈祷，而涉旬无雨。
帝密投南内之龙池，俄而云物暴起，风雨随作。
及幸西蜀，车驾次渭水，将渡，驻跸于水滨，左右侍御，或有临流濯弄者，於沙中得之。
上闻惊喜，视之泫然流泣曰： 此吾昔时所宝玉龙子也。 
自后每夜中，光彩辉烛一室。
上既还京，为小黄门攘窃，以遗李辅国。
李辅国常置于柜中。
辅国将败，夜闻柜中有声，开视之，已亡其所。
五色玉
天宝初，安思顺进五色玉带。又于左藏库中得五色玉。
上怪近日西贡无五色玉，令责安西诸蕃。
蕃言此常进，皆为小勃律所劫，不达。
上怒，欲征之。
群臣多谏，独李林甫赞成上意，且言武臣王天运，谋勇可将。
乃命王天运将四万人，兼统诸蕃兵伐之。
及逼勃律城下，勃律君长，恐惧请罪，悉出宝玉，愿岁贡献。
天运不许，即屠城，虏二千人及其珠玑而还。
勃律中有术者，言将军无义不祥，天将大风矣。
行数百里，忽惊风四起，雪花如翼，风激小海水成冰柱，起而复摧。
经半日，小海涨涌，四万人一时冻死。唯蕃汉各一得还，具奏。
玄宗大惊异，即命中使随二人验之。
至小海侧，冰犹峥嵘如山，隔水见兵士尸，立者坐者，莹彻可数。
中使将返，冰忽消释，众尸亦不复见。
玉辟邪
肃宗赐李辅国香玉辟邪二，各高一尺五寸。
工巧殆非人工。
其玉之香，可闻数百步，虽锁之于金函石柜中，不能掩其气。
或以衣裾误拂，芬馥经年，纵瀚濯数四，亦不消歇。
辅国常置之坐侧。
一日，方巾栉，而辟邪一则大笑，一则悲号。
辅国惊愕失据。
而冁然者不已，悲号者更涕泣交下。
辅国恶其怪，遂碎之为粉，没于厕中。
自后常闻冤痛之声。
其辅国所居安邑里，芬馥弥月犹在。
盖舂之为粉，愈香故也。
不周岁而辅国死焉，始碎辟邪。
辅国嬖奴慕容宫，知异常物，隐屑二合。
鱼朝恩不恶辅国之祸，以钱三十万买之。
而朝恩将伏诛，其香化为白蝶，冲天而去。
当时议者，以奇香异宝，非人臣之所蓄也。
辅国家藏珍玩，皆非世人所识。
夏即于堂中设迎凉草，其色类碧，而干似苦竹，叶细于杉。虽若乾枯，未尝凋落。
盛暑朿之窗户间，凉自至。
凤首木高一尺，而凋刻如鸾凤之形，其木颇似枯槁，故毛羽秃落不甚尽。
虽严凝之时，置于高堂大厦中，而和煦之气如二三月，故别名曰常春木。
纵以烈火焚之，终不焦黑。
凉草凤木，或出于薛王宅。
《十洲记》云：火林国出也。软玉鞭
德宗尝幸兴庆宫，于复壁间得宝匣，中获玉鞭。
其末有文，曰 软玉鞭 。
即天宝中异国所献也。
瑞妍节文，光明可鉴，虽蓝田之美，不能过也。
屈之则首尾相就，舒之则径直如绳。
虽以斧鑕锻斫，终不伤缺。
德宗叹为神物，遂命联蝉绣为囊，碧蚕丝为鞘。
碧蚕丝，即永泰元年东海弥罗国所贡也。
云其国有桑，枝干盘屈，覆地而生。
大者亦连延十数里，小者亦荫百亩。
其上有蚕，可长四寸。
其色金，其丝碧，亦谓之金蚕丝。
纵之一尺，引之一丈。
反撚为鞘，表里通莹如贯瑟，虽并十夫之力，挽之不断。
为琴弦，鬼神愁，为弩弦，则箭出一千步，为弓弦，则箭出五百步。
上令藏于内府。
至朱泚犯禁阙，其鞭不知所在。
玉猪子
执金吾陆大钧，从子某，其妻常夜寝中，闻有物啁啾斗声。
既觉，於枕下揽之，得二物，遽以火照，皆白玉猪子也。
大数寸，状甚精妙。
置之枕中而宝之。
自此财货日增，家转蕃衍，有求必遂，名位迁腾。
如此二十年。
一夕忽失所在，而陆氏亦不昌矣。
