山玉笥山大翮山山精石鸡山新丰山庆山瓮峰夸父山插灶河山石斛终南乳洞古铁锁崖山圣钟山嵩梁山石鼓山射的山怪山鸣铙山
赣台上霄峰麦积山斗山观大竹路
溪溪毒山
玉笥山
汉武帝好仙，于玉笥山顶上，置降真坛大还丹灶。
道士昼夜祈祷，天感其诚，乃降白玉笥，置坛上。
武帝遣使取之，至其坛侧，飘风大震，卷玉笥而去。
因此则为玉笥山焉。
大翮山
上郡人王次仲，少有异志，变仓颉旧文为今隶书。
秦始皇时，官务烦多，以次仲所易文，简便于事，因而召之。
凡三徵不致。次仲怀道履真，穷数术之妙。
始皇怒其不恭，令槛车送之，次仲行次。忽化为大鸟，出车外，翻飞而去。落二翮于斯山，故其峰峦有大翮小翮之名矣。
魏《土地记》曰： 沮阳城东北六十里，有大翮小翮山。山上神名大翮。
庙东有温汤水口，温汤疗治万病。
泉所发之麓，俗谓之土亭山。
北水热甚诸汤，疗病者，要须别消息用之。山精
吴天门张盖，冬月，与村人共猎。
见大树下有蓬庵，似寝息处，而无烟火。
有顷，见一人，身长七尺，毛而不衣，负数头死猿。
盖与语不应，因将归，闭空屋中。十余日，复送故处。
又孙皓时，临海得毛人。
《山海经》云： 山精如人，面有毛。 
此山精也。
故《抱朴子》曰： 山之精，形如小儿而独足。足向后，喜来犯人。
其名蚑，知而呼之，即当自却耳。
一名曰超空，亦可兼呼之。 
又有山精，或如鼓，赤色一足，其名曰浑。
又或如人，长九尺，衣裘戴笠，名曰金累。
又或如龙，有五赤色角，名曰飞龙。
见之，皆可呼其名，不敢为害。
玄中记。山精如人，一足，长三四尺。食山蟹，夜出昼藏。
石鸡山
晋永嘉之乱，宜阳有女子，姓彭名娥。
父母昆弟为长沙贼所虏。
时娥负器出汲于溪，还见坞壁已破，殆不胜哀。
与贼相格，贼缚娥，驱去溪边。
将杀之际，有大山石壁，娥仰呼皇天： 山灵有神不，我为何罪？ 
因奔走向山，山立开，广数丈。平路如砥。群贼亦逐娥入山，山遂崩合，泯然如初。
贼皆压死山里，头出山外。
娥遂隐不复出。
娥所舍汲器，化为石，形似鸡。土人因号曰石鸡山，溪为娥潭。
新丰山
唐高宗朝，新丰出山，高二百尺。有神池，深四十尺。水中有黄龙现，吐宝珠，浮出大如拳。
山中有鼓鸣。
改新丰县为庆山县。
庆山
昭应庆山，长安中，亦不知从何飞来。
夜过，闻有声如雷，疾若奔，黄土石乱下，直坠新丰西南。
一村百余家，因山为坟。
今于其上起持国寺。
瓮峰
华岳云台观，中方之上，有山崛起，如半瓮之状，名曰瓮肚峰。
玄宗尝赏望，嘉其高回，欲于峰腹大凿 开元 二字，填以白石，令百余里外望见之。
谏官上言，乃止。
夸父山
辰州东有三山，鼎足直上，各数千丈。
古老传曰：邓夸父与日竞走，至此煮饭，此三山者，夸父支鼎之石也。
插灶
荆州有空舲峡，绝崖壁立数百丈，飞鸟不栖。
有一火烬，插在崖间，望见可长数尺。
传云，洪水时，行舟者泊爨于此，余烬插之，至今犹曰插灶。
河山石斛
融州河水，有泉半岩，将注其下，相次九磴，每磴下一白石浴斛承之，如似镌造。
尝有人携一婢，取下浴斛中浣巾。
须臾，风雨忽至，其婢震死。所浣巾斛，碎于山下。
自别安一斛，新于向者。终南乳洞
有人游终南山一乳洞，洞深数里，乳旋滴沥，成飞仙状。
洞中已有数十，眉目衣服，形制精巧。
一处滴至腰已上，其人因手承漱之。
经年再往，见所承滴象已成矣，乳不复滴，当手承处，衣缺二寸不就。
古铁锁
齐郡接历山，上有古铁锁。大如臂，绕其峰再浃。
相传本海中山，山神好移，故海神锁之。挽锁断，飞于此。
崖山
太原郡东有崖山，天旱，土人常烧此山以求雨。
俗传崖山神娶河伯女，故河伯见火，必降雨救之。
今山上多生水草。
圣钟山
黎州圣钟山，古老传此山有钟，闻其声而形不见。
南诏犯境，钟则预鸣。
唐天宝、大和、咸通、乾符之载，群蛮来寇，皆有征也。
昔有名僧讲《大乘经论》，钟亦震焉。
乾宁中，刺史张惠安请门僧京师右街净众寺惠维讲《妙法莲花经》一遍，此钟频鸣，如人扣击，知向所传者不谬矣。
嵩梁山
澧州嵩梁山，今名石门。
永安六年，自然洞开，玄朗如门，高三百丈。
角上生竹，倒垂下拂，谓之天帚。
石鼓山
歙州石鼓山，有石如鼓形，又有石人石驴。
俗传石鼓鸣，则驴鸣人哭，而县官不利。
后凿破其鼓，遂不复鸣。
射的山
孔晔《会稽记》云： 射的山，远望的的，有如射侯，故曰射的。
南有石室，可方丈，谓之射室。
传云，羽人所游憩，土人常以此占谷贵贱。谚云： 射的白，米斛一百；射的玄，米斛一千。  
孔灵符《会稽记》云： 射的石水数十丈，其清见底。
其西有山，上参烟云。半岭石室，曰仙人射堂。
水东高岩临潭有石的，形甚员明，视之如镜。 
又《会稽录》云： 仙人常射如此，使白鹤取箭，北有石帆壁立。 
怪山
会稽山阴郭中，有怪山，世传本琅琊东武山。时天夜雨晦冥，旦而见在此焉。
百姓怪之，因名曰怪山。
鸣铙山
鸣铙山，萧子开《建安记》云： 一名大戈山，越王无诸，乘象辂，大将军乘。鸣铙载旗，畋猎登于此山。 
古老传，天欲雨，其山即有音乐声也。
赣台
虔州赣台县东南三百六十三里。
《南康记》云：山上有台，方广数丈，有自然霞，如屋形。
风雨之后，景气明净，颇闻山上有鼓吹声，即山都木客，为其舞唱。
上霄峰
补阙熊皎云。
庐山有上霄峰者，去平地七千仞，上有石迹，云是夏禹治水之时，泊船之所。
则知大禹之功，与天地不朽矣。
麦积山
麦积山者，北跨清渭，南渐两当，五百里冈峦，麦积处其半。
崛起一石块，高百万寻，望之团团，如民间积麦之状，故有此名。
其青云之半，峭壁之间，镌石成佛，万龛千室。虽自人力，疑其鬼功。
隋文帝分葬神尼舍利函于东阁之下，石室之中，有庾信铭记，刊于岩中。
古记云： 六国共修。
自平地积薪，至于岩巅，从上镌凿其龛室佛像。
功毕，旋旋折薪而下，然后梯空架险而上。其上有散花楼，七佛阁，金蹄银角犊儿。
由西阁悬梯而上，其间千房万屋，缘空蹑虚，登之者不敢回顾。
将及绝顶，有万菩萨堂，凿石而成。广若今之大殿。其雕梁画栱，绣栋云楣，并就石而成。
万躯菩萨，列于一堂。
自此室之上，更有一龛，谓之天堂，空中倚一独梯，攀缘而上。
至此，则万中无一人敢登者，于此下顾，其群山皆如堷楼。
王仁裕时独能登之，仍题诗于天堂西壁上曰： 蹑尽悬空万仞梯，等闲身共白云齐。
檐前下视群山小，堂上平分落日低。
绝顶路危人少到，古岩松健鹤频栖。
天边为要留名姓，拂石殷勤手自题。
时前唐末辛未年，登此留题。 于今三十九载矣。
斗山观
汉乾祐中，翰林学士王仁裕云，兴元有斗山观，自平川内，耸起一山，四面悬绝，其上方于斗底，故号之。
薜萝松桧，景象尤奇。
上有唐公昉饮李八百仙酒，全家拔宅之迹。
其宅基三亩许，陷为坑，此盖连地而上升也。
仁裕辛巳岁，於斯为节度判官，尝以片板题诗于观曰： 霞衣欲举醉陶陶，不觉全家住绛霄。
拔宅只知鸡犬在，上天谁信路歧遥。
三清辽廓抛尘梦，八景云烟事早朝。
为有故林苍柏健，露华凉叶锁金飙。 
旧说云，斗山一洞，西去二千里，通于青城大面山，又与严真观井相通。
仁裕癸未年入蜀，因谒严真观，见斗山诗碑在焉。
诘其道流，云，不知所来，说者无不惊奇之。
大竹路
兴元之南，有大竹路，通于巴州。
其路则深溪峭岩，扪萝摸石，一上三日，而达于山顶。
行人止宿，则以縆蔓系腰，萦树而寝。不然，则堕于深涧，若沈黄泉也。
复登措大岭，盖有稍似平处，路人徐步而进，若儒之布武也。
其绝顶谓之孤云两角，彼中谚云： 孤云两角，去天一握。 
淮阴侯庙在焉。
昔汉祖不用韩信，信遁归西楚。
萧相国追之，及于兹山，故立庙貌。
王仁裕尝佐褒梁师王思同，南伐巴人，往返登陟，亦留题于淮阴祠。
诗曰： 一握寒天古木深，路人犹说汉淮阴，孤云不掩兴亡策，两角曾悬去住心。
不是冕旒轻布素，岂劳丞相远追寻。
当时若放还西楚，尺寸中华未可侵。 
崎岖险峻之状。未可殚言。
溪
溪毒
江南间有溪毒，疾发时，如重伤寒。
识之者，取水笔管，内于鼻中，以指弹之三五下，即出墨血，良久疾愈。
不然，即致卒矣。
