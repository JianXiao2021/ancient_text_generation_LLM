龙门山太公望四海神延娟齐桓公晋文公郑缪公晋平公齐景公妬女庙
伍子胥屈原李冰土羊神梅姑秦始皇观亭江神宛若竹王刘向何比干
龙门山
禹凿龙关之山，亦谓之龙门。
至一空岩，深数十里，幽暗不可复行。
禹负火而进。
有兽状如豕，衔夜明之珠，其光如烛。
又有青色犬，行吠于前。
禹计行十余里，迷于昼夜，既觉渐明，见向来豕犬，变为人形，皆著玄衣。
又见一神人面蛇身。
禹因与之语。
仙即示禹八卦之图，列于金板之上。
又有八神，侍于此图之侧。
禹问曰：华胥生圣子，是汝耶？
答曰：华胥是九江神女，以生余也。
乃探玉简以授禹。
简长一尺二寸，以合十二时之数，使度量天地。
禹即执持此简，以平定水土。
授简披图，蛇身之神，则羲皇之身也。太公望
文王以太公望为灌坛令，期年，风不鸣条。
文王梦见有一妇人甚丽，当道而哭。
问其故，妇人言曰：我东海泰山神女，嫁为西海妇。
欲东归，灌坛令当吾道。
太公有德，吾不敢以暴风疾雨过也。
文王梦觉。
明日召太公，三日三夕，果有疾风暴雨去者，皆西来也。
文王乃拜太公为大司马。
四海神
武王伐纣，都洛邑。
明年阴寒，雨雪十余日，深丈余。
甲子平旦，五丈夫乘马车，从两骑，止王门外。
师尚父使人持一器粥出曰：大夫在内，方对天子。
未有出时，且进热粥，以知寒。
粥皆毕，师尚父曰：客可见矣。
五车两骑，四海之神，与河伯风伯雨师耳。
南海之神曰祝融、东海之神曰勾芒、北海之神曰颛顼、西海之神曰蓐收。
河伯风伯雨师，请使谒者。
各以其名召之。
武王乃于殿上，谒者于殿下门内，引祝融进。五神皆惊，相视而叹。
祝融等皆拜。
武王曰：天阴乃远来，何以教之？
皆曰：天伐殷立周，谨来授命。
顾敕风伯雨师，各使奉其职也。
延娟
周昭王二十年，东瓯贡女，一曰延娟，二曰延娱。俱辩丽词巧，能歌笑，步尘无迹，日中无影。
及王游江汉，与二女俱溺。
故江汉之间，至今思之，乃立祠于江上。
后十年，人每见二女拥王泛舟，戏于水际。
至暮春上巳之日，禊集祠间。或以时鲜甘果，采兰杜包裹之，以沈于水中。
或结五色綵以包之，或以金铁系其上，乃蛟龙不侵。故祠所号招祗之祠。
齐桓公
齐桓公游于泽，管仲御。
公见怪焉。管仲云：泽有委蛇，其大如毂，其长如辕，紫衣朱冠。
见人则拜其首而立，见之者殆霸乎？
公曰：此寡人之所见也。
又桓公北征孤竹，来至卑耳之溪十里，见人长尺，而人形悉具。
右祛衣，走马前。
以问管仲，管仲曰：臣闻登山之神有余儿者，长尺而人物具焉。
霸王之君兴，而登山之神见。
走前导也。
祛衣前有水也。右祛示从右涉也。
至如言。
晋文公
晋文公出，有大蛇如拱，当道。
文公乃修德，使吏守蛇。
守蛇吏梦天使杀蛇，谓曰：蛇何故当圣君道？
觉而视之，蛇则臭矣。
郑缪公
郑缪公昼日处庙，有神人面鸟身，素服，而状方正，缪公大惧。
神曰：无惧，帝厚汝明德，使锡汝寿十年，使若国昌。
公问神名，曰：予为勾芒也。
晋平公
晋平公至浍上，见人乘白骖八驷以来。
有狸身而狐尾，去其车而随公之车。
公问师旷，师旷曰：狸身而狐尾，其名曰首阳之神。
饮酒于霍太山而归，其逢君于浍乎，君其有喜焉！
齐景公
齐景公伐宋，过泰山，梦见二人怒。公恐，谓泰山之神。
晏子以宋祖汤与伊尹，为言其状，汤皙容，多髭须，伊尹黑而短，即所梦也。景公进军不听。军彀毁，公恐，乃散军不伐宋。
妬女庙
并州石艾、寿阳二界，有妬女泉，有神庙。
泉瀵水深沉，洁澈千丈。
祭者投钱及羊骨，皎然皆见。
俗传妬女者，介子推妹。
与兄竞，去泉百里，寒食不许断火，至今犹然。
女锦衣红鲜，装束盛服。
及有取山丹百合经过者，必雷风电雹以震之。
伍子胥
伍子胥累谏吴王，赐属镂剑而死。
临终，戒其子曰：悬吾首于南门，以观越兵来。
以鮧鱼皮裹吾尸，投于江中，吾当朝暮乘潮，以观吴之败。
自是自海门山，潮头汹高数百尺，越钱塘渔浦，方渐低小。
朝暮再来，其声震怒，雷奔电走百余里。
时有见子胥乘素车白马在潮头之中，因立庙以祠焉。
庐州城内淝河岸上，亦有子胥庙。
每朝暮潮时，淝河之水，亦鼓怒而起，至其庙前。
高一二尺，广十余丈，食顷乃定。
俗云：与钱塘江水相应焉！
屈原
屈原以五月五日投汨罗水，而楚人哀之，至此日，以竹筒贮米，投水以祭之。
汉建武中，长沙区曲，白日忽见一士人，自云三闾大夫，谓曲曰：闻君当见祭，甚善。
但常年所遗，恒为蛟龙所窃。
今若有惠，可以楝叶塞其上，以采丝缠之，此二物蛟龙所惮也。
曲依其言。
今世人五月五日作粽，并带楝叶及五色丝，皆汨罗水之遗风。
李冰
李冰为蜀郡守，有蛟岁暴，漂垫相望。
冰乃入水戮蛟。
己为牛形，江神龙跃，冰不胜。
及出，选卒之勇者数百，持强弓大箭，约曰：吾前者为牛，今江神必亦为牛矣。我以太白练自束以辨，汝当杀其无记者。
遂呼吼而入。
须臾雷风大起，天地一色。
稍定，有二牛斗于上。
公练甚长白，武士乃齐射其神，遂毙。
从此蜀人不复为水所病。
至今大浪冲涛，欲及公之祠，皆瀰瀰而去。
故春冬设有斗牛之戏，未必不由此也。
祠南数千家，边江低圯，虽甚秋潦，亦不移适。
有石牛，在庙庭下。
唐大和五年，洪水惊溃。
冰神为龙，复与龙斗于灌口，犹以白练为志，水遂漂下。
左绵、梓、潼，皆浮川溢峡，伤数十郡。唯西蜀无害。
土羊神
陇州汧源县，有土羊神庙。
昔秦始皇开御道，见二白羊斗，遣使逐之，至此化为土堆。
使者惊而回。秦始皇乃幸其所，见二人拜于路隅。
始皇问之，答曰：臣非人，乃土羊之神也。
以君至此，故来相谒。
言讫而灭。
始皇逐令立庙，至今祭享不绝。
梅姑
秦时，丹阳县湖侧，有梅姑庙。
生时有道术，能著履行水上。后负道法，夫怒杀之，投尸于水。
乃随波漂流，至今庙处。
巫人常会殡敛，不须坟葬，即时有方头漆棺在祠堂下。
晦望之日，时见水雾中，暧然有著履形。
庙左右不得取鱼射猎，辄有迷径溺没之患。
巫云：姑既伤死，所以恶见残杀。
秦始皇
秦始皇作石桥，欲过海，观日所出处。
传云：时有神能驱石下海。
阳城十一山，今尽起立，嶷嶷东倾，如相随行状。
又云：石去不速，神人辄鞭之，皆流血，石莫不悉赤，至今犹尔。
秦始皇于海中作石桥，或云，非人功所建，海神为之竖柱。
始皇感其惠，乃通敬于神，求与相见。
神云：我形丑，约莫图我形，当与帝会。
始皇乃从石桥入三十里，与神相见。
帝左右有巧者，潜以脚画。
神怒曰：帝负约，可速去。
始皇即转马。
前脚犹立，后脚随崩，仅得登岸。
观亭江神
秦时，有中宿县千里水观亭江神祠坛。
经过有不恪者，必狂走入山，变为虎。
中宿县民至洛，及路，见一行旅，寄其书曰：吾家在亭庙前，石间悬藤即是也。
但扣藤，自有应者。
乃归如言，果有二人从水中出，取书而沦。
寻还云：江伯欲见君。
此人不觉随去。
便睹屋守精丽，饮食鲜香，言语接对，无异世间也。
宛若
汉武帝起柏梁台以处神君。
神君者，长陵女，嫁为人妻。
生一男，数岁死。女悼痛之，岁中亦死。
死而有灵，其姒宛若祠之。
遂闻言：宛若为主，民人多往请福，说人家小事，颇有验。
平原君亦事之，其后子孙尊显。
以为神君力，益尊贵。
武帝即位，太后迎于宫中祭之。闻其言，不见其人。
至是神君求出，乃营柏梁台舍之。
初霍去病微时，数自祷神。
神君乃见其形，自修饰，欲与去病交接。
去病不肯，责神君曰：吾以神君清洁，故斋戒祈福。
今欲为淫，此非神明也。
自绝不复往，神君亦惭。
及去病疾笃，上令祷神君。神君曰：霍将军精气少，命不长。
吾尝欲以太一精补之，可得延年。霍将军不晓此意，乃见断绝。今不可救也。
去病竟卒。
卫太子未败一年，神君乃去。
东方朔娶宛若为小妻，生子三人，与朔俱死。
竹王
汉武帝时，有竹王兴于豚水。
有一女子浣于滨，有三节大竹，流入女子足间。
推之不去，闻有声，持破之，得一男儿。
及长，遂雄夷濮，氏竹为姓。
所损破竹，于夜成林，王祠竹林是也。
王尝从人止大石上，命作羹。从者曰：无水。
王以剑击石出水，今竹王水是也。
后唐蒙开牂牁，斩竹王首。
夷獠威怨，以竹王非血气所生，求为立祠。
帝封三子为侯。
及死，配父庙，今竹王三郎祠其神也。
刘向
刘向于成帝之末，校书天禄阁，专精覃思。
夜有老人著黑衣，植青藜之杖，扣阁而进，见向暗中独坐诵书。老人乃吹杖端，赫然火出，因以照向，具说开辟以前。
向因受《五行洪范》之文，辞说繁广，向乃裂裳绅以记其言。
至曙而去，向请问姓名。
云：我太一之精，天帝闻金卯之子有博学者，下而教焉。
乃出怀中竹牒，有天文地图之书。
余略授子焉。向子歆，从向授其术，向亦不悟此人也。何比干
汝南何比干，通律法。
元朔中，公孙洪辟为廷尉右平，狱无冤民，号曰何公。
征和初，去官在家。
天大阴雨，昼寝，梦有客车骑。
觉而一老妪年八十余，头尽白，求寄避雨。
雨方甚，而妪衣履不濡。
比干异之，延入座。
须臾雨止，妪辞去，出送至门。
跪谓比干曰：君先出自后稷，尧至晋有阴德，及公之身，当继一人。
今天赐策，以广公子孙。
佩印绶者，当随简。
长九寸，凡百九十板。
以授比干曰：子孙佩印绶者，当随此算。
妪东行，忽不见。
比干年五十八，有六男，后三岁，复生三男。
徙平陵，八男去，一子留。常祭妪如东行，及终，遗令东首。自比干已下，与张氏俱授灵瑞。累世为名族。
三辅旧语曰：何氏策，张氏钧也。
