东海大鱼
东方之大者，东海鱼焉。
行海者，一日逢鱼头，七日逢鱼尾。
鱼产则百里水为血。
鼍鱼
《博物志》云： 南海有鼍鱼，斩其首，干之，椓去其齿，而更复生者，三乃已。 
《南州志》亦云然。
又闻广州人说，鳄鱼能陆追牛马，水中覆舟杀人，值网则不敢触，有如此畏慎。
其一孕，生卵数百于陆地，及其成形，则有蛇，有龟，有鳖，有鱼，有鼍，有为蛟者，凡十数类。
及其被人捕取宰杀之，其灵能为雷电风雨，比殆神物龙类。
南海大鱼
岭南节度使何履光者，朱崖人也。
所居傍大海，云，亲见大异者有三：其一曰，海中有二山，相去六七百里，晴朝远望，青翠如近。
开元末，海中大雷雨，雨泥，状如吹沫，天地晦黑者七日。
人从山边来者云，有大鱼，乘流入二山，进退不得。久之，其鳃挂一崖上，七日而山拆，鱼因而得去。
雷，鱼声也；雨泥，是口中吹沫也；天地黑者，是吐气也。
其二曰，海中有洲，从广数千里，洲上有物，状如蟾蜍数枚。大者周回四五百里，小者或百余里。
每至望夜，口吐白气，上属于月，与月争光。
其三曰，海中有山，周回数十里。
每夏初，则有大蛇如百仞山，长不知几百里。
开元末，蛇饮其海，而水减者十余日。
意如渴甚，以身绕一山数十匝，然后低头饮水。久之，为海中大物所吞。半日许，其山遂拆，蛇及山被吞俱尽，亦不知吞者是何物也。鲸鱼
开元末，雷州有雷公与鲸斗，身出水上，雷公数十在空中上下，或纵火，或诟击，七日方罢。
海边居人往看，不知二者何胜，但见海水正赤。
鲤鱼
开元中，台州临海，大蛇与鲤鱼斗。
其蛇大如屋，长绕孤岛数匝，引头向水。
其鱼如小山，鬐目皆赤，往来五六里，作势交击。
鱼用鳞鬐上触蛇，蛇以口下咋鱼。
如是斗者三日，蛇竟为鱼触死。
海人鱼
海人鱼，东海有之，大者长五六尺，状如人，眉目、口鼻、手爪、头皆为美丽女子，无不具足。
皮肉白如玉，无鳞，有细毛，五色轻软，长一二寸。发如马尾，长五六尺。
阴形与丈夫女子无异，临海鳏寡多取得，养之于池沼。
交合之际，与人无异，亦不伤人。
南海大蟹
近世有波斯常云，乘舶泛海，往天竺国者已六七度。
其最后，舶漂入大海，不知几千里，至一海岛。
岛中见胡人衣草叶，惧而问之，胡云，昔与同行侣数十人漂没，唯己随流，得至于此。因而采木实草根食之，得以不死。
其众哀焉，遂舶载之，胡乃说，岛上大山悉是车渠、玛瑙、玻璃等诸宝，不可胜数，舟人莫不弃己贱货取之。
既满船，胡令速发，山神若至，必当怀惜。
于是随风挂帆，行可四十余里，遥见峰上有赤物如蛇形，久之渐大。
胡曰： 此山神惜宝，来逐我也，为之奈何？ 
舟人莫不战惧。
俄见两山从海中出，高数百丈，胡喜曰： 此两山者，大蟹螯也。其蟹常好与山神斗，神多不胜，甚惧之。
今其螯出，无忧矣。 
大蛇寻至蟹许，盘斗良久，蟹夹蛇头，死于水上，如连山。
船人因是得济也。
海
海鱼，即海上最伟者也，小者亦千余尺。
吞舟之说，固非谬矣。
每岁，广州常发铜船过南安货易，北人有偶求此行，往复一年，便成斑白。云，路经调黎深阔处，又见十余山，或出或没，初甚讶之。
篙工曰： 非山，海鱼背也。 
果见双目闪烁，鬐鬣若簸米箕。
危沮之际，日中忽雨霂霡。舟子曰： 此鱼喷气，水散于空，风势吹来若雨耳。 
及近鱼，即鼓船而噪，倏尔而没去。
交趾回，乃舍舟，取雷州缘岸而归，不惮苦辛，盖避海之难也。
乃静思曰： 设使老瞋目张喙，我舟若一叶之坠眢井耳，宁得不为人皓首乎？ 
鳄鱼
鳄鱼，其身土黄色，有四足，修尾，形状如鼍，而举止矫疾。
口森锯齿，往往害人。
南中鹿多，最惧此物。
鹿走崖岸之上，群鳄嗥叫其下，鹿必怖惧落崖，多为鳄鱼所得，亦物之相摄伏也。
故太尉相国李德裕贬官潮州，经鳄鱼滩，损坏舟船，平生宝玩，古书图画，一时沈失。
遂召舶上昆仑取之，见鳄鱼极多，不敢辄近，乃是鳄鱼之窟宅也。
吴余鲙鱼
吴王孙权曾江行，食鲙有余，因弃之中流，化而为鱼。
今有鱼犹名吴余鲙者，长数寸，大如箸，尚类鲙形也。
石头鱼
石头鱼，状如鱼，随其大小，脑中有二石子，如乔麦。莹白如玉。
有好奇者，多市鱼之小者，贮于竹器，任其坏烂，即淘之，取其鱼脑石子，以植酒筹，颇脱俗。
黄腊鱼
黄腊鱼，即江湖之横鱼。头嘴长，鳞皆金色，脔为炙，虽美而毒。
或煎煿干，夜即有光如笼烛。
北人有寓南海者，市此鱼食之，弃其头于粪筐。
中夜后，忽有光明，近视之，益恐惧，以烛照之，但鱼头耳，去烛复明。
以为不祥，各启食奁，窥其余脔，亦如萤光。达明，遍询土人，乃此鱼之常也，忧疑顿释。
乌贼鱼
乌贼，旧说名河伯从事。
小者遇大鱼，辄放墨方数尺以混身，江东人或取其墨书契，以脱人财物。
书迹如淡墨，逾年字消，唯空纸耳。
海人言，昔秦王东游，弃算袋于海，化为此鱼，形如算袋，两带极长。
一说，乌贼有矴，遇风则前一须下矴。
横公鱼
北方荒中有石湖，方千里，岸深五丈余，恒冰，唯夏至左右五六十日解耳。
有横公鱼，长七八尺，形如鲤而赤，昼在水中，夜化为人。
刺之不入，煮之不死，以乌梅二枚煮之则死，食之可止邪病。
骨雷
扶南国出鳄鱼，大者二三丈，四足，似守宫状。
常生吞人，扶南王令人捕此鱼，置于堑中，以罪人投之。若合死，鳄鱼乃食之；无罪者，嗅而不食。
鳄鱼别号忽雷，熊能制之。握其嘴至岸，裂擘食之。
一名骨雷，秋化为虎，三爪，出南海思雷二州，临海英潘村多有之。
彭蚏
蟹属名彭蚏，以螯取土作丸，从潮来至潮去，或三百丸，因名三百丸大彭蚏。
鲮鱼
鲮鱼吐舌，蚁附之，因吞之。
又开鳞甲，使蚁入其中，乃奋迅，则舐取之。
鲵鱼
金义岭之西南，有盘龙山，山有乳洞，斜贯一溪，号为灵水溪。
溪内有鱼，皆修尾四足，丹其腹，游泳自若，渔人不敢捕之。
《尔雅》云： 鲵似鲇，四足，声如小儿。 
金商州溪内亦有此鱼，谓之魶鱼。
比目鱼
比目鱼，南人谓之鞋底鱼，江淮谓之拖沙鱼。
《尔雅》云：东方有比目鱼焉，不比不行，其名谓之鲽。状如牛脾，细鳞紫色，一面一目，两片相合乃行。
鹿子鱼
鹿子鱼，頳色，其尾鬣皆有鹿斑，赤黄色。
《罗州图经》云： 州南海中有洲，每春夏，此鱼跳出洲，化而为鹿。 
曾有人拾得一鱼，头已化鹿，尾犹是鱼。
南人云： 鱼化为鹿，肉腥，不堪食。 
子归母
杨孚《交州异物志》云： 鲛之为鱼，其子既育，惊必归母，还其腹。
小则如之，大则不复。 
《潘州记》云： 鱼昔鱼长二丈，大数围。
初生子，子小，随母觅食，暮惊则还入母腹。 
《吴录》云： 鱼昔鱼子，朝出索食，暮入母腹。 
《南越志》云： 暮从脐入，旦从口出也。 
鲋鮧鱼
鲋鮧鱼，文斑如虎。
俗云，煮之不熟，食者必死。
相传以为常矣。
饶州有吴生者，家甚丰足，妻家亦富。夫妇和睦，曾无隙间。
一旦，吴生醉归，投身床上，妻为整衣解履，扶舁其足。醉者运动，误中妻之心胸，其妻蹶然而死，醉者不知也。
遽为妻族所凌执，云殴击致毙。
狱讼经年，州郡不能理，以事上闻。吴生亲族，惧敕命到而必有明刑，为举族之辱，因饷狱生鲋鮧。
如此数四，竟不能害，益加充悦，俄而会赦获免。
还家之后，胤嗣繁盛，年洎八十，竟以寿终。
且烹之不熟，尚能杀人，生陷数四，不能为害，此其命与？
鲫鱼
东南海中有祖州，鲫鱼出焉。
长八尺，食之宜暑而避风，此鱼状，即与江湖小鲫鱼相类耳。
浔阳有青林湖，鲫鱼大者二尺余，小者满尺，食之肥美，亦可止寒热也。
鯌鱼
鯌鱼，济南郡东北有鯌坑，传云，魏景明中，有人穿井得鱼，大如镜。
其夜，河水溢入此坑，坑中居人，皆为鯌鱼焉。
黄魟鱼
黄魟鱼，色黄无鳞，头尖，身似大槲叶，口在颔下，眼后有耳，窍通于脑，尾长一尺，末三刺，甚毒。
蟕虫隽
蟕虫隽者，俗谓之兹夷，乃山龟之巨者。
人立其背，可负而行。
产潮循山中，乡人采之，取壳以货。要全其壳，须以木楔出肉。
龟吼如牛，声响山谷。
广州有巧匠，取其甲黄明无日脚者，煮而拍之，陷黑玳瑁花，以为梳篦杯器之属，状甚明媚。
海燕
齐监官县石浦有海鱼，乘潮来去，长三十余丈，黑色无鳞，其声如牛，土人呼为海燕。
