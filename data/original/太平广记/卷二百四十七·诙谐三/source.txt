穆子客僧重公孙绍魏市人魏彦渊陆乂王元景李庶邢子才卢询祖北海王晞李騊駼卢思道石动筒徐之才萧彪
穆子客
魏使穆子客聘梁，主客范胥谓之曰：卿名子客，思归之传，一何太速。
客曰：吾名子客，所以将命四方。礼成告返，那得言速。
僧重公
魏使主客郎李恕聘梁，沙门重公接恕曰：向来全无菹酢膎乎！
恕父名谐，以为犯讳，曰：短发稀疏。
重公曰：贫道短发是沙门种类。
以君交聘二国，不辨膎谐！
重公尝谒高祖，问曰：天子闻在外有四声，何者为是？
重公应声答曰：天保寺刹中，出逢刘孝绰，说以为能。
绰曰：何如道天子万福。
孙绍
后魏孙绍历职内外，垂老始拜太府少卿。
谢日，灵太后曰：公年似太老。
绍重拜曰：臣年虽老，臣卿太少。
后大笑曰：是将正卿？
魏市人
后魏孝文帝时，诸王及贵臣多服石药，皆称石发。
乃有热者，非富贵者，亦云服石发热，时人多嫌其诈作富贵体。
有一人，于市门前卧，宛转称热，因众人竞看。
同伴怪之，报曰：我石发。
同伴人曰：君何时服石？
今得石发。曰：我昨在市得米。米中有石，食之乃今发。
众人大笑。
自后少有人称患石发者。
魏彦渊
北齐崔昂尝宴筵招朝彦。
酒酣后，人多散走。
即令著作郎钜鹿魏彦渊追之。
彦渊左手执中参军周子渊，渊以知名，右手执御史郑守信，来谘昂曰：彦渊后周入郑，执讯获丑。
济州长史李翥尝为主人，朝士咸集，幽州长史陆仁惠不来，翥甚衔之。
彦渊曰：一目之罗，岂能获鸟。
翥眇一目，陆号角鸱。
又崔儦谓彦渊曰：我拙于书，不能 儦 字使好。
彦渊曰：正可长牵人脚，斜飘鹿尾，即好。
彦渊，司农卿李昌之子。
陆乂
北齐散骑常侍河南陆乂，黄门郎卯之子。
卯字云驹，而乂患风，多所遗志。尝与人言：马曰云驹。
有刘某者常带神符，渡漳水致失。
乂笑曰：刘君渡水失神符。
其人答曰：陆乂名马作云驹。
王元景
北齐王元景为尚书。
性虽懦缓，而每事机捷。
有奴名典琴尝旦起，令索食，谓之解斋。
奴曰：公不作斋，何故尝云解斋。
元景徐谓奴曰：我不作斋，不得为解斋。
汝作字典琴，何处有琴可典？
李庶
世呼病瘦为崔家疾。
北齐李庶无须，时人呼为天阉。
崔谌调之曰：教弟种须法。
以锥锥遍刺作孔，插以马尾。
庶曰：持此还施贵族。
艺眉有验，然后树须。
崔氏世有恶疾，故庶以此嘲之。
俗呼滹沱河为崔氏墓田。
邢子才
北齐中书侍郎河东裴袭字敬宪，患耳。
新构山池，与宾客宴集。
谓河间邢子才曰：山池始就，愿为一名。
子才曰：海中有蓬莱山，仙人之所居。
宜名蓬莱。
蓬莱、裴聋也。故以戏之。
敬宪初不悟，于后始觉。忻然谓子才曰：长忌及户，高则无害。
公但大语，聋亦何嫌。
卢询祖
齐主客郎顿丘李恕身短而袍长，卢询祖腰麄而带急。
恕曰：卢郎腰麄带难匝。
答曰：丈人身短袍易长。
恕又谓询祖曰：卢郎聪明必不寿。
答曰：见丈人苍苍在鬓，差以自安。
北海王晞
齐北海王晞字叔朗，为大丞相府司马。
尝共相祭酒卢思道禊饮晋湖，晞赋诗曰：日暮应归去，鱼鸟见留连。
时有中使召晞，驰马而去。
明旦，思道问晞：昨被召以朱颜，得无以鱼鸟致责。
晞曰：昨晚陶然，颇以酒浆被责。
卿等亦是留连之一物，何独鱼鸟而已。
晞好文酒，乐山水。
府寮呼为方外司马焉。
及昭孝立，待遇弥隆。
而晞每日自疏退，谓人曰：非不爱热官，但思其烂熟耳。李騊駼
陈使聘齐，见朝廷有赤鬣者，顾谓散骑常侍赵郡李騊駼曰：赤也何如？
騊駼曰。束带立于朝，可使与宾客言。
騊駼时接客。
卢思道
北齐卢思道聘陈，陈主令朝贵设酒食，与思道宴会，联句作诗。
有一人先唱，方便讥刺北人云：榆生欲饱汉，草长正肥驴。
为北人食榆，兼吴地无驴，故有此句。
思道援笔即续之曰：共甑分炊米，同铛各煮鱼。
为南人无情义，同炊异馔也，故思道有此句。
吴人甚愧之。
又卫尉卿京兆杜台卿，共中兵忝军清河崔儦握塑，十子成都，止赌一雉。
卢思道曰：翳成都，不过一雉。
儦又谓思道曰：昨夜大雷，吾睡不觉。
思道曰：如此震雷，不能动蛰。
太子詹事范阳卢叔虎有子十人。大者字畜生，最有才思。
思道谓人曰：从叔有十子，皆不及畜生。
叔虎、主客郎中泽之孙也。
散骑常侍陇西辛德源谓思道曰：昨作羌妪诗，惟得五字云： 皂陂垂肩井。
苦无其对。思道寻声曰：何不 道黄物插脑门。
思道尝谓通直郎渤海封孝骞曰：卿既姓封，是封豕之后。
骞曰：卿既姓卢，是卢令之裔。
石动筒
北齐高祖尝宴近臣为乐。
高祖曰：我与汝等作谜，可共射之。
卒律葛答。
或云，是骮子箭。高祖曰：非也。
石动筒曰：臣已射得。
高祖曰：是何物？
动筒对曰：是煎饼。
高祖笑曰：动筒射着是也。
高祖又曰：汝等诸人，为我作一谜，我为汝射之。
诸人未作，动筒为谜。复云卒律葛答。
高祖射不得，问曰：此是何物。
答曰：是煎饼。
高祖曰：我始作之，何因更作。
动筒曰：承大家热铛子头，更作一个。
高祖大笑。
高祖尝令人读《文选》。
而郭璞游仙诗，嗟叹称善。
诸学士皆云：此诗极工，诚如圣旨。
动筒即起云：此诗有何能，若令臣作，即胜伊一倍。
高祖不悦。
良久语云：汝是何人，自言作诗胜郭璞一倍，岂不合死。
动筒即云：大家即令臣作，若不胜一倍，甘心合死。
即令作之：动筒曰：郭璞《游仙诗》云： 青溪千余刃，中有一道士，臣作云 青溪二千仞，中有两道士。
岂不胜伊一倍。
高祖始大笑。校补。又齐文宣帝曰：恕臣万死即得。
帝曰：好。
曰：臣昨落密瓮里，臣为陛下却还复上天真乎。
对曰：臣作夜梦随陛下行，落一厕中出来。舔之。
帝大怒，付所司杀却。
曰：臣请一言而死。
帝曰。
陛下得臣头极无用，臣失头。
笑而舍之。
高斋会，大德法师开讲。
道俗有疑，滞者，即论难议。
援引大义，说法门，言议幽深，皆在雅正。
动筒最后论议，谓法师曰：且问法师一个小议，佛常骑何物。
法师答曰：或坐干叶莲花，或乘六牙白象。
动筒云：法师今不读经，不知佛所乘骑物。
师即问云：檀越读经，佛骑何物。
答曰：骑牛。
法师曰：何以知。
经云，世尊甚奇特，非骑牛。
座皆大笑。
又谓法师曰：法师既不知佛常骑牛，今更问法师一种法义。
比来每经之上皆云价值百千两金，未知百千两金总有几斤。
遂无以对。□尝作内道场，时有法师先立无一无二无是无非义。
高□升高坐讲，还令立旧义，当呼儒生学士，大德名僧。义理百瑞，无能得者。
动筒即讲难此僧必令结舌。
高祖大□□□高坐褰衣阔立，问僧：看弟子有几个脚。
僧曰：两脚。
又翘一脚向后。一脚独立。问僧。更看弟子有几个脚。
僧曰：两脚。
动筒云：向有两脚，今有一脚，若为能无一无二。
僧答云：若其二是直，不应有一脚。
脚既得有一，明二即非直。
动□□以僧义不穷，无难得之理者。乃谓僧曰：向者剧问法师，未是好义。
法师师云： 无一无二，无是无非。
今问法师，此义不得不答。
弟子问天无二日，上无二王。
今者天子一人，临御四海，法师岂更得云无一？
易有乾坤，天有日月，星辰配于天子，即是二人。
法师岂更得云无二？
今者帝临广德，无幽不烛，昆虫草木，皆得其生。
法师岂更得无是？今四海为家，万方归顺，唯有宇文黑獭，独阻皇风。
法师岂更得云无非？
于是僧默然以无应，高祖抚掌大笑。
高祖又常集儒生会讲，酧难非一。
动筒后来谓众士曰：先生知天何姓？
博士天子姓高，动筒曰：天子姓高，天□必姓高。
此乃学他蜀臣秦密，本非新义。
正经之上，自有天姓。
先生可引正文，不须假讬旧事。
博士云，不知何经，得有天姓。
动筒云：先生全不读书，《孝经》亦似天本姓也。
先生可不见《孝经》云， 父子之道，天姓也！岂不是天姓。
高祖大笑。
动筒又尝于国学中看博士论云：孔子弟子，达者七十二人。
动筒因问曰：达者七十二人，几人已着冠，几人未著冠。
博士曰：经传无文。
动筒曰：先生读书，岂合不解。
孔子弟子，已著冠有三十人，未著冠有四十二人。
博士曰：据何文以辨之。
曰：《论语》云， 冠者五六人。五六三十人也。
童子六七人。六七四十二人也。
岂非七十二人也。
坐中皆大悦，博士无以复之。徐之才
齐西阳王高平徐之才博识，有口辨。
父雄，祖成伯，并善术世传其业。
纳言祖孝征戏之，呼为师公。
之才曰：即为汝师，复又汝公。
在三之义，顿居其两。
孝征仆射莹之子。
之才尝以剧谈调仆射魏收。
收熟视之曰：面似小家方相。
之才答曰：若尔，便是卿之葬具。
