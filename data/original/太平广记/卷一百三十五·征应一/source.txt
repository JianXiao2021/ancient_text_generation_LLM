帝尧周武王越王临洮长人汉高祖陆贾汉元后后汉章帝吴大帝魏明帝晋司马氏白燕晋武帝晋惠帝晋元帝蜀李雄宋高祖宋孝武帝宋明帝齐太祖北齐神武后周太祖陈高祖隋文帝隋炀帝唐高祖唐太宗唐齐王元吉唐中宗唐相王潞州别驾金蜗牛
帝尧
秦始皇时，宛渠国之民，乘螺舟而至，云： 臣国去轩辕之丘十万里，臣国先圣，见冀州有黑风，应出圣人，果庆都生尧。 
周武王
纣之昏乱，欲杀诸侯，使飞廉、恶来诛戮贤良，取其宝器，埋于琼台之下。
使飞廉等于所近之国，侯服之内，使烽燧相续。
纣登台以望火之所在，乃与师往伐其国，杀其君，囚其民，收其女乐，肆其淫虐。
神人愤怨，时有朱鸟衔火，如星之照耀，以乱烽燧之光，纣木德将灭，水祚方盛。 
文皆大篆，记殷之世历已尽，而姬之圣德方隆，是以三分天下，而二分归周。
乃元元之类，嗟殷亡之晚，恨周来之迟。
越王
越王入吴国，有丹鸟夹王飞，故句践之霸也。起望鸟台，言丹鸟之瑞也。
临洮长人
秦始皇时，长人十二见于临洮，皆夷服。
于是铸铜为十二枚，以写之。
盖汉十二帝之瑞也。
汉高祖
荥阳南原上有厄井，父老云： 汉高祖曾避项羽于此井，为双鸠所救。 
故俗语云：汉祖避时难，隐身厄井间，双鸠集其上，谁知下有人。
汉朝每正旦，辄放双鸠，起于此。
陆贾
樊将军哙问于陆贾曰： 自古人君，皆云受命于天，云有瑞应，岂有是乎？ 陆贾应之曰： 有。
夫目瞤得酒食，灯火花得钱财，午鹊噪而行人至，蜘蛛集而百事喜，小既有征，大亦宜然。
故曰： 目瞤则咒之，灯火花则拜之，午鹊噪则喂之，蜘蛛集则放之。
况天下之大宝，人君重位，非天命何以得之哉！
瑞宝信也，天以宝为信，应人之德，故曰瑞应。
天命无信，不可以力取也。 
汉元后
元后在家，尝有白燕衔石，大如指，堕后绩筐中。
后取之，石自剖其二。其中有文曰： 母天后地。 
乃合之，遂复还合，乃宝录焉。
乃为皇后，常置之玺笥中，谓为天玺也。
后汉章帝
后汉章帝永宁五年，条支国献异鸟，名鳷鹊。
其高七尺，解人言语，国太平则群翔鸣焉。
吴大帝
吴孙权猎于武昌樊山下，见一老母，问权何获，曰： 只获一豹。 
曰： 何不竖其尾？ 
忽然不见。
权称尊号，立庙于山下。
魏明帝
魏明帝时，泰山下出连理文石。
高十二丈，状如柏树，其文色彪发，如人雕镂，自上及下皆合而中开，广五尺。父老云：当秦末，二石相去百余步，芜没无有蹊径。
及明帝之始，稍觉相近，如双阙形。
土王阴类，魏为土德，斯为灵征。
又沛国有戊己之地，土德之嘉祥也。
乃修戊己坛，黄星炳夜，又起毕昂台祭之，言魏之分野。
岁时皆修祀焉。晋司马氏
水星之精，坠于张掖郡柳谷中，化为黑石，广一丈余，高三尺。
后汉之末，渐有文彩，未甚分明。
魏青龙年，忽如雷震，闻声百余里。其石自立，白色，有牛马仙人及镮玉玦文字之像。
后司马氏受命，以符金德焉。白燕
魏禅晋之岁，北阙下有一白燕，以为神物，以金笼盛，置于宫中，旬日不知所在，论者以晋金德之瑞。
昔师旷时，有白燕来巢，以为瑞应，师旷事晋。
古今之议相符矣。
晋武帝
晋武帝为抚军时，府内后堂，忽生草三株，茎黄叶绿，若总金抽翠，花条冉弱似金簦。
有羌人姚覆，字世分，在厩中养马，解阴阳之术，云： 此草应金德之瑞。 
帝以草赐张华，华作金簦赋云： 玩九茎于汉庭，美三珠于兹馆，贵表祥乎金德，比名类而相乱。 
晋惠帝
高堂隆尝刻邺宫柱云： 后若干年，当有天子居此。 
及晋惠帝幸邺，年历当矣。
晋元帝
晋中宗为丞相时，有鸡雏者而雀飞集其背，驱而复来，如此再三。
占者云： 鸡者酉，酉者金，夫雀变而来赴之，即王践祚之象也。 
又云： 元帝时，三雀共登一雄鸡背，三入安东厅。 
占者以为当进三爵为天子。
蜀李雄
蜀长老言： 宕渠故赛国，今有赛城、卢城。 
秦始皇时，有人长二十五丈，见宕渠。
秦史胡毋敬曰： 是后五百年外，必有异人为大人者。 
及李雄之王，其祖出自宕渠，有识者皆以为应焉。
宋高祖
晋安帝时，冀州桑门释法珍告其弟子普严曰： 嵩山神告我，江东有刘将军，汉家苗裔，当受天命，吾以璧三十二枚，并镇金一饼与之，刘氏卜代之数也。 
严告同学法义。
以安帝义熙十三年，于嵩庙石坛下，得宝璧三十二枚。
三十二者世，宋有天下，相承八帝，享祚六十年。
宋孝武帝
宋元嘉七年五月，武陵洪水，善德山崩。两石高丈余，如人，雕刻精奇，形备古制式。
占者云： 武陵出天子。 
其时八月，孝武始诞后宫。
十五年，封武陵王，三十年即帝位。
宋明帝
南朝宋明帝自序云： 予初封湘东王，居侍中卫尉府。
孝武皇帝为予置萧惠开宅邸，经营方始，凿池，获赤玉一枚，色如练朱，半圆半方，重五斤，光润如莹。
世祖崩，少帝继位，予自姑熟入朝，居西邸。
少帝狂暴，恶闻直言，醉为非法。予骤谏之，大怒，乃使仗士防守。
左右文武，悉惊怖奔走，西邸遂空。
于是百姓悉入邸，适意取物，纤毫毕尽。
至夜，少帝醉醒，意颇解释。
明日，左右文武方还，予于是不喜居于西邸。历阳太守建平王景素，私起宅于建阳门外，始成，予别觅一宅换之，少帝许焉。
予自西邸移新宅，新宅在清溪西，旧邸今湘宫寺。
河洛谶日： 灵曜豫见东南隅。 
予二邸皆处宫城之东南，且在巽地，盖天应也。 
齐太祖
齐太祖在淮阴，理城堑，掘得古锡九枚，下有篆书，荀伯玉诸人皆不能识。
时纪僧贞独言曰： 何须辨此久远之物。锡而有九，九锡之征也。 
帝喜而赏之。
北齐神武
北齐神武，少曾与刘贵、贾智为奔走之友。
贵曾得一白鹰，猎于沃野，见一赤兔，每搏辄逸，遂至迥泽。
有一茅屋，兔将奔入，犬噬之，鹰兔俱死。
神武怒，以鸣镝射犬，犬毙。
屋中有二大人出，持神武衣甚急，其母目盲。
曳杖呵二子： 何故触大家？ 
因出瓮中酒，烹羊以饭客。
自云有知，遍扪诸人，言并 当贵 ，至神武，曰： 皆由此人。 
还更访问之，则本无人居，乃知向者非人境也。由是诸人益加敬异。
后周太祖
后周太祖时，有李顺兴者，世传汉筑长安城之日，已为北面军王或隐或见，愚圣莫测。
魏自永熙之后，权雄分据。
齐神武兴军数十万，次沙苑，太祖地狭兵少，惧不当敌，计尽力穷。
须臾兴来，太祖请其策谋。
更无余语，直云： 黄狗逐黑狗，急走出筋斗。
一过出筋斗，黄狗夹尾走。 
语讫便去。
于时东军旗帜服色尚黄，西兵用黑，太祖悟其言，遂力战，大破武于沙苑。
陈高祖
陈高祖武帝受禅之日，其夜，有会稽人史溥，梦朱衣人，戴武冠，自天而下，手持金板，上有文字。
溥视之，其文曰： 陈氏五主，三十四年。 
遂凌空而上。
隋文帝
长安朝堂，即旧杨兴村，村门大树今见在。
初周代有异僧，号为枨公，言词恍惚，后多有验。
时村人于此树下集言议，枨公忽来逐之曰： 此天子坐处，汝等何故居此？ 
及隋文帝即位，便有迁都意。
隋炀帝
隋末望气者云： 乾门有天子气，连太原甚盛。 
故炀帝置离宫，数游汾阳以厌之。
后唐高祖起义兵汾阳，遂有天下。
唐高祖
唐高祖武德三年，老君见于羊角山。秦王令吉善行入奏，善行告老君云： 入京甚难，无物为验。 
老君曰： 汝到京日，有献石似龟者，可为验。 
既至朝门，果有邵州献石似龟，下有六字，曰： 天下安，千万日。 
唐太宗
太宗诞之三日也，有书生皆高祖曰： 公是贵人，有贵子。 
因目太宗曰： 龙凤之姿，天日之表也，公贵因此儿，二十必能安民矣。 
唐齐王元吉
唐齐王元吉于晋阳宫获青石，若龟形，文有丹书四字，曰： 李渊万吉。 
元吉遣使献之，文字暎澈，宛若龟形，见者咸异焉。
高祖曰： 不足信也。 
乃令水渍磨以验之，数日浸而经宿磨之，其字愈明。
于是内外毕贺。
高祖曰： 上天明命，贶以万吉，孤陋寡薄，宁堪预此。
宜以少牢祀石龟而酹送之。 
唐中宗
唐中宗为天后所废于房陵，仰天而叹，心祝之。因抛一石于空中曰： 我后帝，此石不落。 其石遂为树枝冨挂，至今犹存。
又有人渡水，拾得古镜，进之。帝照面，其镜中影人语曰： 即作天子。 
未浃旬，复居帝位。
唐相王
唐安州都督杜鹏举，父子皆知名。
中宗在位，韦后方盛，而鹏举暴卒。
在冥司，鞫讯未毕，至王殿前，忽闻官曰： 王今当立相王为皇帝。 
王起至阶下，见人身皆长二丈，共扶辇者百人。
相王被兖冕，在辇中，鬼王见之迎拜，相王下辇答拜，如是礼成而出。
鹏举既苏言之，时相王作相矣。
后岁余，书皇后将危李氏，相王子临淄王，兴兵灭之，而尊相王为皇帝。
乃召鹏举，迁其官。
潞州别驾
唐玄宗为潞州别驾，将入朝，有军州韩凝礼，自谓知五兆，因以食箸试之。
既而布卦，一箸无故自起，凡三偃三起，观者以为大吉。
既而诛韦氏，定天位，因此行也。凝礼起官至五品。
金蜗牛
唐玄宗在藩邸，有蜗牛成天子字，在寝室之壁。
上心惧之，以泥涂去。
数日复如旧，如是者三。
及即位，铸金银蜗牛数百枚，于功德前供养之。又有琢玉为之，后人时有得之者。
