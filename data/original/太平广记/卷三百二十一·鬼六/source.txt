郭翻王瑗之牵腾新鬼刘青松庾亮司马义李元明张闿庾绍之韦氏
胡馥之贾雍宋定伯吕光
郭翻
晋郭翻，字长翔，武昌人，敬言之弟子也，征聘不起。
亡数日，其少子忽如中恶状，不复识人，作灵语，音声如其父。多知阴世，所问皆答。
而昔时庾亮欲取为上佐，不就，家问曰：君生有令德，没为神明，今岂有官职也？
答曰：我本无仕进之志，以庾公欲见取，不愿，放得脱。
今复为羁絷，不得从初愿，故尔戚戚也。
问：庾今何官？答云：为天所用，作抚军大将军。现居东海之东，统领神兵。
取吾为司马，本欲取谢仁为祖之选以为资望未足，且蒋大侯先取为都尉，是以不能。
因官问：陶太尉何官？答云：陶辛苦不可言，方在罪谪之候。
过此大得叙用也。
又问：王承相今何职？答曰：王公为尚书郎，大屈事更万机。
位虽不及生时，而贵势无异也。
诸人曰：亡后还思后人否？
长翔曰：亡已久，则不复念生人，如吾始死，私心未歇，犹自有念也。
灵语儿，求纸笔，欲作书与亲旧，捉笔以命儿书之。
皆横行，似胡书，已成一纸，曰：此是鬼书，人莫能识。
使人持纸，口授作书。
书毕，诸人言，苏孝先多作此语久。
下作复授作诗二首曰：神散登旻苍，性躯忽以亡。
追念畴昔志，精魂还逍遥。
秉心不得令，不免时所要。
薄言告所亲，恐谓言妖忘。
大没无识在昔有苏韶，于是绝响而去。
王瑗之
广汉王瑗之，为信安令。
在县，忽有一鬼，自称姓蔡名伯喈。
俄复谈议诗，揆知古今，靡所不谙。问是昔日蔡邕否，答云：非也，与之同姓字耳。
问前伯喈今何在，云：在天上作仙人，甚是受福，甚快乐。
牵腾
牵腾，以咸和三年为沛郡太守。
出行不节，梦乌衣人告曰：何数出不辍，唯当断马足。
腾后出行，马足自断。
腾近行廓外，忽然而暗，有一人，长丈余，玄冠白衣。
遥叱将车人，使避之，俄而长人至，以马鞭击御者，即倒。既明，从人视车空，觅腾所在，行六七十步。见在榛莽中，隐几而坐，云：了不自知。
腾五十日被诛。
新鬼
有新死鬼，形疲瘦顿。
忽见生时友人，死及二十年，肥健，相问讯曰：卿那尔？
曰：吾饥饿，殆不自任。
卿知诸方便，故当以法见教。
友鬼云：此甚易耳，但为人作怪，人必大怖，当与卿食。
新鬼往入大墟东头，有一家奉佛精进，屋西厢有磨，鬼就推推字原空缺，据明抄本补。
此磨，如人推法。此家主语子弟曰：佛怜吾家贫，令鬼推磨，乃辇麦与之。
至夕，磨数斛，疲顿乃去，遂骂友鬼：卿那诳我？
又曰：但复去，自当得也。
复从墟西头入一家，家奉道。门旁有碓，此鬼便上碓，为人舂状。
此人言：昨日鬼助某甲，今复来助吾，可辇谷与之。
又给婢簸筛。
至夕，力疲甚，不与鬼食。
鬼暮归，大怒曰：吾自与卿为婚姻，非他比，如何见欺？
二日助人，不得一瓯饮食。
友鬼曰：卿自不偶耳，此二家奉佛事道，情自难动。
今去可觅百姓家作怪，则无不得。
鬼复出，得一家，门首有竹竿，从门入。见有一群女子，窗前共食。至庭中。
有一白狗，便抱令空中行，其家见之大惊，言自来未有此怪。
占云：有客鬼索食，可杀狗，并甘果酒饭，于庭中祀之，可得无他。
其家如师言，鬼果大得食，自此后恒作怪，友鬼之教也。
刘青松
广陵刘青松，晨起，见一人著公服，赍板云：召为鲁郡太守。
言讫便去。去后亦不复见。
至来日复至。曰：君便应到职。
青松知必死，入告妻子，处分家事。沐浴至晡。见车马吏侍左右，青松奄忽而绝。
家人咸见其升车，南出百余步，渐高而没。
庾亮
庾亮镇荆州，亮登厕，忽见厕中一物。如方相，两眼尽赤，身有光耀，渐渐从土中出。
庾乃攘臂，以拳击之，应手有声，缩入地。
因而寝疾，遂亡。
司马义
金吾司马义妾碧玉，善絃歌。
义以太元中病笃，谓碧玉曰：吾死，汝不得别嫁。当杀汝。
曰：谨奉命。
葬后，其邻家欲娶之，碧玉当去。
见义乘马入门，引弓射之，正中其喉。
喉便痛极，姿态失常，奄忽便绝。
十余日乃苏，不能语。四肢如被挝损。
周岁始能言。犹不分明。
碧玉色甚不美。
本以声见取，既被患，遂不得嫁。
李元明
前唐李元明，尝在床上卧，时夜半，忽闻人呼云：元明元明。
至逾时，竟鲜所见。
徐扪所坐床，是棺木，四壁皆是冢。
恐怖不安，欲去，难如升天，不复能出。
家人左右索，不知所往，因率领仆从乃共大呼其名，元明于冢中闻，遥应之，乃凿门出之。
张闿
□城张闿，以建武二年，从野还宅。见一人卧道侧，问之，云：足病，不能复去，家在南楚，无所告诉。
闿悯之，有后车载物，弃以载之。
既达家，此人了无感色，且语闿曰：向实不病，聊相试耳。
闿大怒曰：君是何人，而敢弄我也？
答曰：我是鬼耳，承北台使来相收录。
见君长者，不忍相取，故佯为病卧道侧。
向乃捐物见载，诚衔此意。然被命来，不自由，奈何？
闿惊。请留鬼。以豚酒祀之。鬼相为酹享。
于是流涕，因请求救，鬼曰：有与君同名字者否？
闿曰：有侨人黄闿。
鬼曰：君可诣之，我当自往。
闿到家，主人出见，鬼以赤摽摽其头，因回手，以小铍刺其心。
主人觉，鬼便出，谓闿曰：君有贵相，某为惜之，故亏法以相济。
然神道幽密，不可宣泄。
闿去后，主人暴心痛，夜半便死。
闿年六十，位至光禄大夫。
庾绍之
晋新野庾绍之，小字道覆，湘东太守。
与南阳宗协，中表昆弟，情好绸缪。
绍元兴末病亡，义熙中，忽见形诣协。
形貌衣服，俱如平生，而两脚著械。
既至，脱械置地而坐。
协问鬼神之事，言辄漫略，不甚谐对。
唯云：宜勤精进。不可杀生，若不能都断，可勿宰牛。
食肉之时，勿啗物心。
协云：五脏与肉。乃有异耶。
答曰：心者藏神之宅也。其罪尤重。
具问亲戚。因谈世事。
末复求酒，协时与茱萸酒。
绍之为人。
语声高壮，比言伦时，不异恒日。
有顷，协儿邃之来。
绍闻屐声，极有惧色，谓协曰：生气见陵，不复得住。与卿三年别耳。
因贯械而起，出户便灭。
协后为正员郎，果三年而卒。
韦氏
安定人姓韦。北伐姚泓之时归国。至都。住亲知家。
时□□扰乱，齐有客来问之，韦云：今虽免虑，而体气然，未有气力。
思做一羹，尤莫能得，至凄苦，夜中眠熟。忽有叩床而来告者云：官与君钱。
便惊出户，忽一千钱在外，又见一乌纱冠帻于执板背户而立。
呼主人共视。
比来已不复见，而取钱用之。
胡馥之上郡胡馥之，娶妇李氏，十余年无子而妇卒。
哭之恸：汝竟无遗体，怨酷何深？
妇忽起坐曰：感君痛悼，我不即朽。
可人定后见就。依平生时，当为君生一男。
语毕还卧。
馥之如言，不取灯烛。暗而就之。
复曰：亡人亦无生理。可侧作屋见置。须伺满十月然后殡。
尔后觉妇身微暖，如未亡。
即十月后，生一男，男名灵产。
贾雍
豫章太守贾雍，有神术。出界讨贼，为贼所杀，失头。
上马回营，胸中语曰：战不利，为贼所伤。
诸君视有头佳乎，无头佳乎？
吏涕泣曰：有头佳。
雍曰：不然，无头亦佳。
言毕遂死。
宋定伯
南阳宋定伯，年少时，夜行逢鬼。
鬼问：汝复谁？
定伯诳之，言：我亦鬼。
鬼问：欲至何所？答曰：欲至宛市。鬼言：我亦欲至宛市。遂行数里。
鬼言：步行太迟。可共递相担，何如？
定伯曰：大善。
鬼便先担定伯数里。
鬼言：卿太重，不是鬼也。
定伯言：我新鬼，故身重耳。
定伯因复担鬼，鬼略无重。
如是再三。
定伯复言：我新鬼，不知有何所恶忌。
鬼答言：唯不喜人唾。
于是共行。
道遇水。定伯令鬼渡，听之了然无水音。
定伯自渡，漕漼作声。
鬼复言：何以有声。
定伯曰：新死，不习渡水故尔。勿怪吾也。
行欲至宛市，伯便担鬼至肩上，急执之。
鬼大呼，声咋咋然，索下，不复听之。
经至宛市中，下著地，化为一羊，便卖之。恐其变化，唾之。
得钱千五百，乃去。
当时有言：定伯卖鬼，得钱千五。
吕光
吕光承康元年，有鬼叫于都街曰：兄弟相灭百姓弊。
徼吏寻视之，则无所见。
其年光死，子绍代立。
五日，绍庶兄篡，杀绍自立。
