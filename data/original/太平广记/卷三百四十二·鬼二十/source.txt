独孤穆华州参军赵叔牙周济川
独孤穆
唐贞元中，河南独孤穆者，客淮南。
夜投大仪县宿，未至十里余，见一青衣乘马，颜色颇丽。
穆微以词调之，青衣对答甚有风格。
俄有车路北下道者，引之而去。
穆遂谓曰：向者粗承颜色，谓可以终接周旋，何乃顿相捨乎？
青衣笑曰：愧耻之意，诚亦不足。但娘子少年独居，性甚严整，难以相许耳。
穆因问娘子姓氏及中外亲族，青衣曰：姓杨第六。
不答其他。
既而不觉行数里。俄至一处，门馆甚肃。
青衣下马入，久之乃出，延客就馆曰：自绝宾客，已数年矣。
娘子以上客至，无所为辞。勿嫌疏漏也。
於是秉烛陈榻，衾褥备具。
有顷，青衣出谓穆曰：君非隋将独孤盛之后乎？
穆乃自陈，是盛八代孙。
青衣曰：果如是，娘子与郎君乃有旧。
穆询其故，青衣曰：某贱人也，不知其由，娘子即当自出申达。
须臾设食，水陆必备。
食讫，青衣数十人前导曰：县主至。
见一女，年可十三四，姿色绝代。
拜跪讫，就坐，谓穆曰：庄居寂寞，久绝宾客，不意君子惠顾。然而与君有旧，不敢使婢仆言之，幸勿为笑。
穆曰：羁旅之人，馆縠是惠，岂意特赐相见，兼许叙故。且穆平生未离京洛，是以江淮亲故，多不相识，幸尽言也。
县主曰：欲自陈叙，窃恐惊动长者。
妾离人间，已二百年矣。
穆曰：穆之先祖，为隋室将军。县主必以穆忝有祖风，欲相顾托，乃平生之乐闻也。有何疑焉？
县主曰：欲自宣泄，实增悲感。妾父齐王，隋帝第二子。
隋室倾覆，妾之君父，同时遇害。
大臣宿将，无不从逆。唯君先将军，力拒逆党。
妾时年幼，常在左右，具见始末。
及乱兵入宫，贼党有欲相逼者，妾因辱骂之，遂为所害。
因悲不自胜。
穆因问其当时人物及大业末事，大约多同隋史。
久之，命酒对饮。
言多悲咽，为诗以赠穆曰：江都昔丧乱，阙下多构兵。
豺虎恣吞噬，戈干日纵横。
逆徒自外至，半夜开重城。
膏血浸宫殿，刀枪倚檐楹。
今知从逆者，乃是公与卿。
白刃污黄屋，邦家遂因倾。
疾风知劲草，世乱识忠臣。
哀哀独孤公，临死乃结缨。
天地既板荡，云雷时未亨。
今者二百载，幽怀犹未平，山河风月古，陵寝露烟青。
君子乘祖德，方垂忠烈名。
华轩一会顾，土室以为荣。
丈夫立志操，存没感其情。
求义若可托，谁能抱幽贞。
穆深嗟叹，以为班婕妤所不及也。
因问其平生制作，对曰：妾本无才，但好读古集。常见谢家姊妹及鲍氏诸女皆善属文，私怀景慕。
帝亦雅好文学，时时被命。
当时薛道衡名高海内，妾每见其文，心颇鄙之。
向者情发於中，但直叙事耳，何足称赞？
穆曰：县主才自天授，乃邺中七子之流。道衡安足比拟？
穆遂赋诗以答之曰：皇天昔降祸，隋室若缀旒。
患难在双阙，干戈连九州。
出门皆凶竖，所向多逆谋。
白日忽然暮，颓波不可收。
望夷既结衅，宗社亦贻羞。
温室兵始合，宫闱血已流。
悯哉吹萧子，悲啼下凤楼。
霜刃徒见逼，玉笄不可求。
罗襦遗侍者，粉黛成仇雠。
邦国已沧覆，余生誓不留。
英英将军祖，独以社禝忧。
丹血溅黼扆，丰肌染戈矛。
今来见禾黍，尽日悲宗周。
玉树已寂寞，泉台千万秋。
感兹一顾重，愿以死节酬。
幽显傥不昧，中焉契绸缪。
县主吟讽数四，悲不自堪者久之。
逡巡，青衣数人皆持乐器，而有一人前白县主曰：言及旧事，但恐使人悲感，且独郎新至，岂可终夜啼泪相对乎？
某请充使，召来家娘子相伴。
县主许之。
既而谓穆曰：此大将军来护儿歌人，亦当时遇害。近在於此？
俄顷即至，甚有姿色，善言笑。
因作乐，纵饮甚欢。
来氏歌数曲，穆唯记其一曰：平阳县中树，久作广陵尘。
不意阿郎至，黄泉重见春。
良久曰：妾与县主居此二百余年，岂期今日忽有佳礼？
县主曰：本以独孤公忠烈之家，愿一相见，欲豁幽愤耳。岂可以尘土之质，厚诬君子。
穆因吟县主诗落句云：求义若可托，谁能抱幽贞。
县主微笑曰：亦大强记。
穆因以歌讽之曰：金闺久无主，罗袂坐生尘。
愿作吹萧伴，同为骑凤人。
县主亦以歌答曰：朱轩下长路，青草启孤坟。
犹胜阳台上，空看朝暮云。
来氏曰：曩日萧皇后欲以县主配后兄子，正见江都之乱，其事遂寝。
独狐冠冕盛族，忠烈之家。今日相对，正为佳耦。
穆问县主所封何邑，县主云：儿以仁寿四年生於京师，时驾幸仁寿宫，因名寿儿。
明年，太子即位，封清河县主。
上幸江都宫，徙封临淄县主。
特为皇后所爱，常在宫内。
来曰：夜已深矣，独孤郎宜且成礼。某当奉候於东阁，伺晓拜贺。
於是群婢戏谑，皆若人间之仪。
既入卧内，但觉其气奄然。其身颇冷。
顷之，泣谓穆曰：殂谢之人，久为尘灰。幸将奉事巾栉，死且不朽。
於是复召来氏，饮宴如初。
因问穆曰：承君今适江都，何日当回？
有以奉托可乎？
穆曰：死且不顾。其他有何不可乎？
县主曰：帝既改葬，妾独居此。今为恶王墓所扰，欲聘妾为姬。
妾以帝王之家，义不为凶鬼所辱。
本愿相见，正为此耳。
君将适江都，路出其墓下，以妾之故，必为其所困。
道士王善交书符於淮南市，能制鬼神。
君若求之，即免矣。
又曰：妾居此亦终不安。君江南回日，能挈我俱去，葬我洛阳北坡上，得与君相近。永有依托，生成之惠也。
穆皆许诺，曰：迁葬之礼，乃穆家事矣。
酒酣，倚穆而歌曰：露草芊芊，颓荣未迁。
自我居此，於今几年。
与君先祖，畴昔恩波。
死生契阔，忽此相过。
谁谓佳期，寻当别离。
俟君之北，携手同归。
因下泪沾巾，来氏亦泣语穆曰：独孤郎勿负县主厚意。
穆因以歌答曰：伊彼谁阳，在天一方。
驱马悠悠，忽来异乡。
情通幽显，获此相见。
义感畴昔，言存缱绻。
清江桂州，可以遨游。
惟子之故，不遑淹流。
县主泣谢穆曰：一辰佳贶，永以为好。
须臾，天将明，县主涕泣，穆亦相对而泣。
凡在坐者，穆皆与辞诀。
既出门，回顾无所见。地平坦，亦无坟墓之象。
穆意恍惚，良久乃定，因徙柳树一株以志之。
家人索穆颇甚，忽复数日，穆乃入淮南市果遇王善交於市，遂获一符。
时年正月，自江南回，发其地数尺，得骸骨一具。以衣衾敛之。
穆以其死时草草，葬必有阙，既至洛阳，大具威仪，亲为祝文以祭之，葬于安善门外。
其夜，独宿于村墅，县主复至，谓穆曰：迁神之德，万古不忘。幽滞之人，分不及此者久矣。
幸君惠存旧好，使我永得安宅。
道途之间，所不奉见者，以君见我腐秽，恐致嫌恶耳。
穆睹其车舆导从，悉光赫於当时。
县主亦指之曰：皆君之赐也。岁至己卯，当遂相见。
其夕因宿穆所，至明乃去。
穆既为数千里迁葬，复倡言其事，凡穆之故旧亲戚无不毕知。
贞元十五年，岁在己卯，穆晨起将出，忽见数车至其家，谓穆曰：县主有命。
穆曰：相见之期至乎？
其夕暴亡，遂合葬于杨氏。
华州参军
华州柳参军，名族之子。寡欲早孤，无兄弟。
罢官，於长安闲游。
上巳日，曲江见一车子，饰以金碧，半立浅水之中。后帘徐褰，见掺手如玉，指画令摘芙蕖。
女之容色绝代，斜睨柳生良久。
柳生鞭马从之，即见车子入永崇里。
柳生访其姓崔氏，女亦有母。有青衣，字轻红。
柳生不甚贫，多方略轻红，竟不之受。
他日，崔氏女有疾，其舅执金吾王，因候其妹，且告之，请为子纳焉。
崔氏不乐，其母不敢违兄之命。
女曰：愿嫁得前时柳生足矣。必不允，某与外兄终恐不生全。
其母念女之深，乃命轻红於荐福寺僧道省院达意。
柳生为轻红所诱，又悦轻红，轻红大怒曰：君性正粗，奈何小娘子如此侍於君？
某一微贱，便忘前好，欲保岁寒，其可得乎？
某且以足下事白小娘子。
柳生再拜，谢不敏然。
始曰：夫人惜小娘子情切，今小娘子不乐适王家，夫人是以偷成婚约。君可三两日内就礼事。
柳生极喜，自备数百千财礼，期内结婚。
后五日，柳挈妻与轻红於金城里居。
及旬月外，金吾到永崇，其母王氏泣云：某夫亡，子女孤独，被侄不待礼会，强窃女去矣。兄岂无教训之道？
金吾大怒，归笞其子数十。
密令捕访，弥年无获。
无何，王氏殂，柳生挈妻与轻红自金城赴丧。金吾之子既见，遂告父，父擒柳生。
生云：某於外姑王氏处纳采娶妻，非越礼私诱也。家人大小皆熟知之。
王氏既殁，无所明，遂讼於官。公断王家先下财礼，合归王家。
金吾子常悦表妹，亦不怨前横也。
经数年，轻红竟洁己处焉。
金吾又亡，移其宅於崇义里。
崔氏不乐事外兄，乃使轻红访柳生所在，时柳生尚居金城里。
崔氏又使轻红与柳生为期，兼赍看圃竖，令积粪堆与宅垣齐，崔氏女遂与轻红蹑之，同诣柳生。
柳生惊喜，又不出城，只迁群贤里。
后本夫终寻崔氏女，知群贤里住，复与讼夺之。
王生情深，崔氏万途求免，讬以体孕，又不责而纳焉。
柳生长流江陵。
二年，崔氏女与轻红相继而殁，王生送丧，哀恸之礼至矣。
轻红亦葬於崔氏坟侧。
柳生江南闲居，春二月，繁花满庭，追念崔氏女，凝想形影，且不知存亡。
忽闻扣门甚急，俄见轻红抱妆奁而进，乃曰：小娘子且至。
闻似车马之声，比崔氏女入门，更无他见。
柳生与崔氏女契阔，悲欢之甚。
问其由，则曰：某已与王氏诀，自此可以同穴矣。人生意专，必果夙愿。
因言曰：某少习乐，箜篌中颇有功。
柳生即时买箜篌，调弄绝妙。
二年间，可谓尽平生矣。
无何，王生旧使苍头过柳生之门，见轻红，惊不知其然。又疑人有相似者，未敢遽言。
问闾里，又云流人柳参军。
弥怪，更伺之，轻红亦知是王生家人，因具言於柳生，匿之。
王生苍头却还城，具以其事言於王生。
王生闻之，命驾千里而来。
既至柳生家门，於隙窥之，正见柳生坦腹於临轩榻上，崔氏女新妆，轻红捧镜於其侧，崔氏匀铜黄未竟。
王生门外极叫，轻红镜坠地，有声如磬，崔氏与王生无憾。遂入，柳生惊，亦待如宾礼。俄又失崔氏所在。
柳生与王生从容言事，二人相看不喻，大异之。
相与造长安，发崔氏所葬验之，即江陵所施铅黄如新，衣服肌肉，且无损败，轻红亦然。
柳与王相誓，却葬之。
二人入终南山访道，遂不返焉。
赵叔牙
贞元十四年戊寅夏五月旱，徐州散将赵叔牙移入新宅。
夜中，有物窗外动摇窗纸声，问之，其物是鬼，吴时刘得言，窟宅在公床下，往来稍难。公为我移出，城南台雨山下有双大树，是我妻墓，墓东埋之。
后必相报。
叔牙明旦出城，视之信。
即日掘床下，深三尺，得骸骨，如其言葬之。
其夜，鬼来言谢，曰：今时旱，不出三日有雨。公且告长史。
叔牙至明通状，请祈雨，期三日雨足。
节度使司空张建封许之，给其所须，叔牙於石佛山设坛。
至三日，且无雨，当截耳。
城中观者数千人，时与寇邻，建封以为诈妄有谋，晚衙杖杀之。
昏时大雨，即令致祭，补男为散骑。
时人以为事君当诚实，今赵叔牙隐鬼所报雨至之期，故自当死耳。
周济川
周济川，汝南人，有别墅在杨州之西。
兄弟四人俱好学，尝一夜讲授罢，可三更，各就榻将寐。忽闻窗外有格格之声，久而不已。
济川於窗间窥之，乃一白骨小儿也，於庭中东西南北趋走。始则叉手，俄而摆臂。格格者，骨节相磨之声也。
良久，其弟巨川厉声呵之，一声小儿跳上阶，再声入门，三声即欲上床。
巨川元呵骂转急。小儿曰：阿母与儿乳。
巨川以掌击之，随掌堕地，举即在床矣，腾趠之捷若猿玃。
家人闻之，这意有非，遂持刀棒而至。
小儿又曰：阿母与儿乳。
家人以棒击之，其中也，小儿节节解散如星，而复聚者数四。
又曰：阿母与儿乳。
家人以布囊盛之，提出，远犹求乳。出郭四五里，掷一枯井。
明夜又至，手擎布囊，抛掷跳跃自得。
家人辈拥得，又以布囊，如前法盛之，以索括囊，悬巨石而沉诸河，欲负趋出，於囊中仍云：还同昨夜客耳。
余日又来，左手携囊，右手执断索，趋驰戏弄如前。
家人先备大木，凿空其中，如鼓扑，拥小儿於内，以大铁叶，冒其两端而钉之，然后锁一铁，悬巨石，流之大江。
负欲趋出，云：谢以棺槨相送。
自是更不复来，时贞元十七年。
