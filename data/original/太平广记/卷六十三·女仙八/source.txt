玉女边洞玄崔书生骊山姥黄观福
玉女
唐开元中，华山云台观有婢玉女，年四十五，大疾，遍身溃烂臭秽。
观中人惧其污染，即共送于山涧幽僻之处。
玉女痛楚呻吟。
忽有道士过前，遥掷青草三四株，其草如菜，谓之曰： 勉食此，不久当愈。 
玉女即茹之。
自是疾渐痊，不旬日复旧。
初忘饮食，惟恣游览，但意中飘摇，不喜人间，及观之前后左右亦不愿过。
此观中人谓其消散久矣，亦无复有访之者。
玉女周旋山中，酌泉水、食木实而已。
后于岩下。忽逢前，道士谓曰： 汝疾即瘥，不用更在人间。
云台观西二里有石池，汝可日至辰时，投以小石，当有水芝一本自出，汝可掇之而食，久久当自有益。 
玉女即依其教，自后筋骸轻健，翱翔自若，虽屡为观中之人逢见，亦不知为玉女耳。
如此数十年，发长六七尺，体生绿毛，面如白花。
往往山中人过之，则叩头遥礼而已。
大历中，有书生班行达者，性气粗疏，诽毁释、道，为学于观西序。
而玉女日日往来石池，因以为常。
行达伺候窥觇，又熟见投石采芝，时节有准。
于一日，稍先至池上，及其玉女投小石、水芝果出，行达乃搴取。
玉女远在山岩，或栖树杪，即在采去，则呼叹而还。
明日，行达复如此。
积旬之外，玉女稍稍与行达争先，步武相接。
歘然遽捉其发，而玉女腾去不得，因以勇力挈其肤体，仍加逼迫。
玉女号呼求救，誓死不从，而气力困惫，终为行达所辱。
扃之一室，翌日行达就观，乃见皤然一媪，尪瘵异常，起止殊艰，视听甚昧。
行达惊异，遽召观中人，细话其事，即共伺问玉女，玉女备述始终。
观中人固有闻知其故者，计其年盖百有余矣。
众哀之，因共放去，不经月而殁。
边洞玄
唐开元末，冀州枣强县女道士边洞玄，学道服饵四十年，年八十四岁。
忽有老人，持一器汤饼，来诣洞玄曰： 吾是三山仙人，以汝得道，故来相取。
此汤饼是玉英之粉，神仙所贵，顷来得道者多服之。
尔但服无疑，后七日必当羽化。 
洞玄食毕，老人曰： 吾今先行，汝后来也。 
言讫不见。
后日，洞玄忽觉身轻，齿发尽换，谓弟子曰： 上清见召，不久当往。
顾念汝等。能不恨恨？
善修吾道，无为乐人间事，为土棺散魂耳。 
满七日。弟子等晨往问讯动止，已见紫云昏凝，遍满庭户；又闻空中有数人语，乃不敢入，悉止门外。
须臾门开，洞玄乃乘紫云，竦身空中立，去地百余尺，与诸弟子及法侣等辞诀。
时刺史源复，与官吏、百姓等数万人，皆遥瞻礼。
有顷日出，紫气化为五色云，洞玄冉冉而上，久之方灭。
崔书生
唐开元天宝中，有崔书生，于东州逻谷口居，好植名花。
暮春之中，英蕊芬郁，远闻百步。
书生每初晨，必盥漱看之。
忽有一女，自西乘马而来，青衣老少数人随后。
女有殊色，所乘骏马极佳。
崔生未及细视，则已过矣。
明日又过，崔生乃于花下，先致酒茗樽杓，铺陈茵席，乃迎马首拜曰： 某性好花木，此园无非手植。
今正值香茂，颇堪流眄。
女郎频日而过，计仆驭当疲。
敢具单醪，以俟憩息。 
女不顾而过。
其后青衣曰： 但具酒馔，何忧不至？ 
女顾叱曰： 何故轻与人言！ 
崔生明日又先及，鞭马随之，到别墅之前，又下马，拜请良久。
一老青衣谓女曰： 马大疲，暂歇无爽。 
因自控马，至当寝下。
老青衣谓崔生曰： 君即未婚，予为媒妁可乎？ 
崔生大悦，载拜跪请。
青衣曰： 事亦必定。
后十五六日，大是吉辰，君于此时，但具婚礼所要，并于此备酒肴。
今小娘子阿姊在逻谷中，有小疾，故日往看省。
向某去后，便当咨启，期到皆至此矣。 
于是俱行，崔生在后，即依言营备吉日所要。
至期，女及娣皆到。
其姊亦仪质极丽，送留女归于崔生。
崔生母在故居，殊不知崔生纳室。
崔生以不告而娶，但启以婢媵。
母见新妇之姿甚美。
经月余，忽有人送食于女，甘香殊异。
后崔生觉母慈颜衰悴，因伏问几下。
母曰： 有汝一子，冀得求全。
今汝所纳新妇，妖媚无双，吾于土塑图画之中，未曾见此。必是狐魅之辈，伤害于汝，故致吾忧。 
崔生入室，见女泪涕交下曰： 本侍箕帚，望以终天；不知尊夫人待以狐魅辈，明晨即别。 
崔生亦挥涕不能言。
明日，女车骑复至，女乘一马，崔生亦乘一马从送之。
入逻谷三十里，山间有一川，川中有异花珍果，不可言纪；馆宇屋室，侈于王者。
青衣百许迎称曰： 无行崔郎，何必将来？ 
于是捧入，留崔生于门外。
未几，一青衣女传姊言曰： 崔郎遗行，太夫人疑阻，事宜便绝，不合相见；然小妹曾奉周旋。亦当奉屈。 
俄而召崔生入，责诮再三，词辨清婉。
崔生但拜伏受谴而已，后遂坐于中寝对食。
食讫命酒，召女乐洽奏，铿锵万变。
乐阕，其姊谓女曰： 须令崔郎却回，汝有何物赠送？ 
女遂袖中取白玉盒子遗崔生，生亦留别，于是各呜咽而出门。
至逻谷口回望，千岩万壑，无有远路。
因恸哭归家，常持玉盒子，郁郁不乐。
忽有胡僧扣门求食曰： 君有至宝，乞相示也。 
崔生曰： 某贫士，何有是请？ 
僧曰： 君岂不有异人奉赠乎？
贫道望气知之。 
崔生试出玉盒子示僧。
僧起，请以百万市之，遂往。
崔生问僧曰： 女郎谁耶？ 
曰。 君所纳妻，西王母第三女，玉卮娘子也。
姊亦负美名于仙都，况复人间！
所惜君纳之不得久远，若住得一年，君举家不死矣！ 
骊山姥
骊山姥，不知何代人也。
李筌好神仙之道，常历名山，博采方术。至嵩山虎口岩石室中，得黄帝《阴符》本，绢素书，缄之甚密。
题云： 大魏真君二年七月七日，道士寇谦之藏之名山，用传同好。 
以糜烂，筌抄读数千遍，竟不晓其义理。
因入秦，至骊山下，逢一老母，鬓髻当顶，余发半垂，弊衣扶杖，神状甚异。
路旁见遗火烧树，因自言曰： 火生于木，祸发必克。 
筌闻之惊，前问曰： 此黄帝《阴符》秘文，母何得而言之？ 
母曰： 吾受此符，已三元六周甲子矣。
三元一周，计一百八十年，六周共计一千八十年矣。
少年从何而知？ 
筌稽首载拜，具告得符之所，因请问玄义。
使筌正立，向明视之曰： 受此符者，当须名列仙籍，骨相应仙，而后可以语至道之幽妙，启玄关之锁钥耳。
不然者，反受其咎也。
少年颧骨贯于生门，命轮齐于日角，血脉未减，心影不偏，性贤而好法，神勇而乐智，真吾弟子也！
然四十五岁，当有大厄。 
因出丹书符一通，贯于杖端，令荃跪而吞之。曰： 天地相保。 
于是命坐，为说《阴符》之义曰： 阴符者，上清所秘，玄台所尊，理国则太平，理身则得道。
非独机权制胜之用，乃至道之要枢，岂人间常典耶？
昔虽有暴横，黄帝举贤用能，诛强伐叛，以佐神农之理。
三年百战，而功用未成。
斋心告天，罪己请命。
九灵金母命蒙狐之使，授以玉符，然后能通天达诚，感动天帝。
命玄女教其兵机，赐帝九天六甲兵信之符，此书乃行于世。
凡三百余言，一百言演道，一百言演法，一百言演术。
上有神仙抱一之道，中有富国安民之法，下有强兵战胜之术。
皆出自天机，合乎神智。
观其精妙，则黄庭八景，不足以为玄；察其至要，则经传子史，不足以为文；较其巧智，则孙吴韩白，不足以为奇。
一名黄帝天机之书。
非奇人不可妄传，九窍四肢不具、悭贪愚痴、骄奢淫佚者，必不可使闻之。凡传同好，当斋而传之。有本者为师，受书者为弟子。
不得以富贵为重、贫贱为轻，违之者夺纪二十。
每年七月七日写一本，藏名山石岩中，得加算。本命日诵七遍，益心机，加年寿，出三尸，下九虫，秘而重之，当传同好耳。
此书至人学之得其道，贤人学之得其法，凡人学之得其殃，职分不同也。
经言君子得之固躬，小人得之轻命，盖泄天机也。
泄天机者沉三劫，得不戒哉！ 
言讫，谓筌曰： 日已晡矣，吾有麦饭，相与为食。 
袖中出一瓠，命筌于谷中取水。
既满，瓠忽重百余斤，力不能制而沉泉中。
却至树下，失姥所在，惟于石上留麦饭数升。
怅望至夕，不复见姥，筌食麦饭。
自此不食，因绝粒求道，注《阴符》，述二十四机，著《太白阴经》，述《中台志阃外春秋》。
以行于世。仕为荆南节度副使仙州刺史。
黄观福
黄观福者，雅州百丈县民之女也。
幼不茹荤血，好清静，家贫无香，以柏叶、柏子焚之。
每凝然静坐，无所营为，经日不倦。
或食柏叶，饮水自给，不嗜五谷。
父母怜之，率任其意。
既笄欲嫁之，忽谓父母曰： 门前水中极有异物。 
女常时多与父母说奇事先兆，往往信验。闻之，因以为然，随往看之。
水果来汹涌，乃自投水中，良久不出。
漉之，得一古木天尊像，金彩已驳，状貌与女无异。水即澄静。
便以木像置路上，号泣而归。
其母时来视之，忆念不已。
忽有彩云仙乐，引卫甚多，与女子三人，下其庭中，谓父母曰： 女本上清仙人也，有小过，谪在人间。
年限既毕，复归天上，无至忧念也。
同来三人，一是玉皇侍女，一是天帝侍辰女，一是上清侍书。
此去不复来矣。
今来此地，疾疫死者甚多，以金遗父母，使移家益州，以避凶岁。 
即留金数饼，升天而去。
父母如其言，移家蜀郡。
其岁疫毒，黎雅尤甚，十丧三四，即唐麟德年也。
今俗呼为黄冠佛，盖以不识天尊道像，仍是相传语讹，以黄冠福为黄冠佛也。
