周贤者王常叶虚中郑君程逸人李处士骆玄素赵操崔玄亮
周贤者
唐则天朝，相国裴炎第四弟为虢州司户。
虢州有周贤者，居深山，不详其所自。
与司户善，谓曰： 公兄为相甚善，然不出三年，当身戮家破，宗族皆诛，可不惧乎！ 
司户具悉其行事，知非常人也，乃涕泣而请救。
周生曰： 事犹未萌，有得脱理。
急至都，以吾言告兄，求取黄金五十镒将来，吾于弘农山中，为作章醮，可以移祸殃矣。 
司户于是取急还都，谒兄河东侯炎。
炎为人睦亲，于友悌甚至，每兄弟自远来，则同卧谈笑，虽弥历旬日，不归内寝焉。
司户夜中，以周贤语告之，且求其金。
炎不信神鬼，至于邪俗镇厌，常呵怒之。
闻弟言，大怒曰： 汝何不知大方，而随俗幻惑！
此愚辈何解，而欲以金与之？
且世间巫觋，好托鬼神，取人财物，吾见之常切齿。今汝何故忽有此言？
静而思之，深令人恨。 
司户泣曰： 周贤者，识非俗幻，每见发言，未尝不中。
兄为宰相，家计温足，何惜少金？不会转灾为祥也。 
炎滋怒不应。
司户知兄志不可夺，惆怅辞归弘农。
时河东侯初立则天为皇后，专朝擅权，自谓有泰山之安，故不信周言，而却怒恨。
及岁余，天皇崩，天后渐亲朝政，忌害大臣，嫌隙屡构。
乃思周贤者语，即令人至弘农，召司户至都。
炎馈具黄金，令求贤者于弘农诸山中，尽不得。寻至南阳、襄阳、江陵山中，乃得之，告以兄言。
贤者因与还弘农，谓司户曰： 往年祸害未成，故可坛场致请。
今灾祥已构，不久灭门，何求之有？
且吾前月中至洛，见裴令被戮，系其首于右足下。
事已如此，且无免势，君勿更言。
且吾与司户相知日久，不可令君与兄同祸，可求百两金，与君一房章醮请帝，可以得免。
若言裴令，终无益也。 
司户即市金与贤者，入弘农山中设坛场，奏章请命。
法事毕，仍藏金于山中，谓司户曰： 君一房免祸矣。
然急去官，移家襄阳。 
司户即迁家襄阳。
月余而染风疾，十月而裴令下狱极刑，兄弟子侄皆从。
而司户风疾，在襄州，有司奏请诛之。
天后曰： 既染风疾，死在旦夕，不须问，此一房特宜免死。 
由是得免。
初河东侯遇害之夕，而犬咬其首曳焉。
及明，守者求得之，因以发系其首于左足下，竟如初言。
王常
王常者，洛阳人，负气尚义，见人不平，必手刃之；见人饥寒，至于解衣推食，略无难色。
至德二年，常于终南山游，遇风雨，宿于中山。
夜将半，雨晴云飞，月朗风恬。
常慨然四望而叹曰： 我欲平天下乱，无一人之柄以佐我，无尺土之封以资我。我欲救天下之饥寒，而又衣食亦不自充。
天地神祗福善，故不足信。 
言讫，有一神人自空而下，谓常曰： 尔何此言？ 
常按剑沉吟良久，乃对曰： 我言者，平生之志也。
是何神圣，降临此间？ 
神人曰： 我有术，黄金可成，水银可死。虽不足平祸乱，亦可少济人之饥饥。
尔能授术于我，以救世人寒乎？ 
常曰： 我闻此术是神仙之术，空有其名，未之见也。
况载籍之内，备叙秦皇汉武好此道，终无成，但为千载之讥诮。 
神人曰： 秦皇、汉武，帝王也。帝王处救人之位，自有救人之术而不行，反求神仙之术则非。
尔无救人之位，欲救天下之人，固可行此术。 
常曰： 黄金成，水银死，真有之乎？ 
神人曰： 勿疑，有之哉。
夫黄金生于山石，其始也是山石之精，而千年为水银；水银受太阴之气，固流荡而不凝定。微遇纯阳之气合，则化黄金于倏忽也。
今若以水银欲化成黄金，必须在山即化，不在山即不化。
但遇纯阴之石，气合即化也。
我有书，君受之勿疑。 
常乃再拜神人。
神人于袖中取一卷书授常，常跪受讫。神人戒之曰： 读此书，尽了黄白之道，异日当却付一人。
勿轻授，勿终秘，勿授之以贵人；勿授之以道流僧徒，彼皆少有救人之术；勿授之以不义之辈，彼必不以饥寒为念。
黄金成，济人之外，勿奢逸。
珍重我术，珍重我言；如不然，天夺尔算。 
常又再拜曰： 神人今授我圣术，固终身无忘也。
但乞示我是何神圣，使我知大惠之处。 
神仙曰： 我山神也。
昔有道人藏此书于我山，今遇尔义烈之人，是以付尔。 
言讫而灭。
常得此书读之，遂成其术。尔后多游历天下，以黄金赈济之绝。
叶虚中
唐贞元初，丹阳令王琼，三年调集，皆黜落，甚惋愤。
乃斋宿于茅山道士叶虚中，求奏章以问吉凶。
虚中年九十余，强为奏之。
其章随香烟飞上，缥缈不见。
食顷复堕地，有朱书批其末云： 受金百两，折禄三年；枉杀二人，死后处分。 
后一年，琼果得暴疾终。
郑君
唐贞元末，郑君知盐铁信州院，常有顽夫，不察所从来，每于人吏处恐胁茶酒。
郑君擒至笞脊，方庭炼矿次，计银数万两。
杖讫曳去，色返扬扬，呼曰： 且看此物得成否！ 
果竟不变。
郑君怒，枷送盐铁使江西李公，公即棒杀之。
旬日又至，复于炉处言曰： 看更得成就否！ 
亦如前。
郑公令捉倒，先折脚笞死，沃以豕血，埋狱中。
明旦，摆拨复自门来至。
使等惊异，皆迎接。
曰： 我本与汝作戏，矿但重炼，无虑也。 
乃去。
郑君视于瘗所，悉已无矣，银并成就，从不复见矣。
程逸人
上党有程逸人者，有符术。
刘悟为泽潞节度，临沼县民萧季平，家甚富，忽一日无疾暴卒。
逸人尝受平厚惠，闻其死，即驰往视之，语其子云： 尔父未当死，盖为山神所召，治之尚可活。 
于是朱书一符，向空掷之。
仅食顷，季平果苏。
其子问父向安适乎，季平曰： 我今日方起，忽见一绿衣人云，霍山神召我，由是与使者俱行。
约五十余里，适遇丈夫朱衣，仗剑怒目，从空而至。
谓我曰： 程斩邪召汝，汝可即去。 
于是绿衣者驰走，若有惧。
朱衣人牵我复偕来，有顷，忽觉醒然。 
其家惊异，因质问逸人曰： 所谓程斩邪者谁邪？ 
逸人曰： 吾学于师氏归氏龙虎斩邪符箓。 
因解所佩箓囊以示之，人方信其不诬。
逸人后游闽越，竟不知所在。
李处士
李文公翱，自文昌宫出刺合肥郡。
公性褊直方正，未尝信巫觋之事。
郡客李处士者，自云能通神人之言，言事颇中，合郡肃敬，如事神明。
公下车旬月，乃投刺候谒，礼容甚倨。
公谓曰： 仲尼大圣也，而云未知生焉知死。
子能贤于宣文邪？ 生曰： 不然，独不见阮生著《无鬼论》，精辨宏赡，人不能屈，果至见鬼乎？
且公骨肉间，旦夕当有遘疾沉困者，苟晏安鸩毒则已，或五常粗备，渍以七情，孰忍视溺而不援哉？ 
公愈怒，立命械系之。
夫人背疽，明日内溃，果不食昏暝，百刻不糁。
遍召医药，曾无少瘳。
爱女十人，既笄未嫁，环床呱呱而泣，自归咎于文公之桎梏李生也。
公以鸳鸯义重，息裔情牵，不得已，解缧绁而祈叩之。
则曰： 若手翰一文，俟夜当祈之，宜留墨篆同焚，当可脱免。 
仍诫曰：慎勿笺易铅椠，他无所须矣。 
公竟受教。即自草祝语，洁手书之。
公性褊且疑，数纸皆误，不能爽约，则又再书。炬灺更深，疲于毫砚。
克意一幅，缮札稍严，而官位之中，竟笺一字。
既逾时刻，遂并符以焚。
焚毕，呻吟顿减，合室相庆。
黎明，李生候谒。
公深德之。生曰： 祸则见免，犹谓迟迟。
诫公无得漏略，何为复注一字？ 
公曰： 无之。 
生曰： 祝词在斯。 
因探怀以出示，则昨夕所烬之文也。
公惊愕惭赧，避席而拜，酬之厚币。
竟无所取，旬日告别，不知所往。
疾亦渐间。
骆玄素
赵州昭庆民骆玄素者，为小吏，得罪于县令，遂遁迹而去。
令怒，分捕甚急，遂匿身山谷中。
忽遇老翁，衣褐衣，质状凡陋，策杖立于长松之下。
召玄素讯之曰： 尔安得至此耶？ 
玄素对： 得罪于县令，遁逃至此，幸翁见容。 
翁引玄素入深山，仅行十余里，至一岩穴，见二茅斋东西相向，前临积水，珍木奇花，罗列左右。
有侍童一人，年甚少，总角衣短褐，白衣纬带革舄，居于西斋。
其东斋有药灶，命玄素候火。
老翁自称东真君，命玄素以东真呼之。
东真以药十余粒，令玄素饵之，且曰： 可以治饥矣。 
自是玄素绝粒。
仅岁余，授符术及吸气之法，尽得其妙。
一日，又谓玄素曰： 子可归矣。 
既而送玄素至县南数十里，执手而别。
自此以符术行里中。
常有孕妇，过期不产。玄素以符一道，令饵之，其夕即产，于儿手中得所吞之符。
其他神效，不可具述。
其后玄素犯法，刺史杖杀之。凡月余，其尸如生，曾无委坏之色，盖饵灵药所致。
于是里人收瘗之。
时宝历元年夏月也。
赵操
赵操者，唐相国憬之孽子也，性疏狂不慎。相国屡加教戒，终莫改悔。
有过惧罪，因盗小吏之驴，携私钱二緍，窜于旗亭下。
不日钱尽，遂南出启夏门，恣意纵驴，从其所往。
俄届南山，渐入深远，猿鸟一径，非畜乘所历。
操即系驴山木，跻攀独往。
行可二十里，忽遇人居，因即款门。
既入，有二白发叟谓操曰： 汝既至，可以少留。 
操顾其室内，妻妾孤幼，不异俗世。
操端无所执，但恣游山水，而甚安焉。
月余，二叟谓操曰： 劳汝入都，为吾市山中所要。 
操则应命。
二叟曰： 汝所乘驴，货之可得五千，汝用此，依吾所约买之而还。 
操因曰： 操大人方为国相，今者入京，惧其收维。
且驴非己畜，何容便货？况絷之山门，今已一月，其存亡不可知也。 
二叟曰： 第依吾教，勿过忧苦。 
操即出山，宛见其驴尚在。还乘之而驰，足力甚壮。
货之，果得五千。因探怀中二叟所示之书，惟买水银耳。
操即为交易，薄晚而归，终暝遂及二叟之舍。
二叟即以杂药烧炼，俄而化为黄金。
因以此术示之于操。
自尔半年，二叟徐谓操曰： 汝可归宁，三年之后，当与汝会于茅庐。 
操愿留不获，于是辞诀。
及家，相国薨再宿矣。
操过小祥，则又入山，歧路木石，峰峦树木，皆非向之所经也，操亟返，服阕，因告别昆仲，游于江湖，至今无羁于世。
从学道者甚众，操终无传焉。
崔玄亮
唐太和中，崔玄亮为湖州牧。尝有僧道闲，善药术。
崔曾求之。
僧曰： 此术不难求，但利于此者，必及阴谴。可令君侯一见耳。 
乃遣崔市汞一斤，入瓦锅，纳一紫丸，盖以方瓦，叠灰埋锅，备而焰起。
谓崔曰： 只成银，无以取信。
公宜虔心想一物，则自成矣。 
食顷，僧夹锅于水盆中，笑曰： 公想何物？ 
崔曰： 想我之形。 
僧取以示之，若范金焉，眉目中笏，悉具之矣。
此则神仙之术，不可厚诬，但罕遇其流，有自言者，皆妄焉耳。
