王祐温峤戴文谌黄石公袁双商康贾充王文度徐长陈绪白道猷高雅之罗根生沈纵戴氏女孙盛湛满竺县遂武曾晋孝武帝蔺启之王猛封驱之
王祐
散骑侍郎王祐，疾困，与母辞诀。
既而闻有通宾者曰： 某郡某里某人。 
尝为别驾，祐亦雅闻其姓字。
有顷，奄然来至，曰： 与卿士类，有自然之分，又州里，情便款然。
今年国家有大事，出三将军，分布征发。
吾等十余人，为赵公明府参佐。至此仓卒，见卿有高门大屋，故来投。
与卿相得，大不可言。 
祐知其鬼神，曰： 不幸笃疾，死在旦夕，遭卿以性命相托。 
答曰： 人生有死，此必然之事。
死者不系生时贵贱。
吾今见领兵千人，须卿，得度薄相付。
如此地难得，不宜辞之。 
祐曰： 老母年高，兄弟无有，一旦死亡，前无供养。 
遂歔欷不能自胜。
其人怆然曰： 卿位为常伯，而家无余财。向闻与尊夫人辞诀，言辞哀苦，然则卿国士也，如何可令死。
吾当相为。 
因起去： 明日更来。 
其明日又来。
祐曰： 卿许活吾，当卒恩不？ 
答曰： 大老子业已许卿，当复相欺耶！ 
见其从者数百人，皆长二尺许，乌衣军服，赤油为誌。
祐家击鼓祷祀。诸鬼闻鼓声。皆应节起舞，振袖飒飒有声。
祐将为设酒食，辞曰： 不须。 
因复起去，谓祐曰： 病在人体中如火，当以水解之。 
因取一杯水，发被灌之。又曰： 为卿留赤笔十余枝，在荐下，可与人使著，出入辟恶灾。 
因道曰： 王甲李乙，吾皆与之。 
遂执祐手与辞。
时祐得安眠，夜中忽觉，忽呼左右，令开被： 神以水灌我，将大沾濡。 
开被而信有水，在上被之下，下被之上，不浸，如露之在荷。量之得三升七合。
于是疾三分愈二，数日大除。
凡其所道当取者，皆死亡，唯王文英半年后乃亡。所道与赤笔人，皆经疾病及兵乱，皆亦无恙。
初有妖书云： 上帝以三将军赵公明、钟士季，各督数万鬼下取人。 
莫知所在。祐病差，见此书，与所道赵公明合焉。温峤
古今相传：夜以火照水底，悉见鬼神。
温峤平苏峻之难，及于湓口，乃试照焉。
果见官寺赫奕，人徒甚盛；又见群小儿，两两为偶，乘轺车，驾以黄羊，睢盱可恶。
温即梦见神怒曰： 当令君知之。 
乃得病也。
戴文谌
沛国戴文谌居阳城山，有神降，妻焉。
谌疑是妖魅，神已知之，便去。
遂见作一五色鸟，白鸠数十枚从，有云覆之，不遂见。
黄石公
益州之西，云南之东，有神祠。
克山石为室，下有人奉祠之。
自称黄公。因言此神，张良所受黄石公之灵也。
清净不烹杀。
诸祈祷者，持一百钱，一双笔，一丸墨，石室中前请乞。
先闻石室中有声，须臾，问来人何欲。
既言，便具语吉凶，不见其形。
至今如此。
袁双
丹阳县有袁双庙。
真弟四子也。真为桓宣武诛，便失所在。
灵在太元中，形见于丹阳，求立庙。
未既就功，大有虎灾。
被害之家，辄梦双至，催功甚急。
百姓立祠堂，于是猛暴用息。
今道俗常以二月晦，鼓舞祈祠。
尔日，常风雨忽至。
元嘉五年，设奠讫，村人丘都，于庙后见一物，人面鼍身，葛巾，七孔端正，而有酒气。
未知为双之神，为是物凭也。
商康
乌程卞山，本名土山。
有项籍庙，自号卞王，因改为名。
山足有一石柜，高数尺。陈郡殷康，尝往开之，风雨晦暝，乃止。
贾充
贾充伐吴时，尝屯项城，军中忽失充所在。
充帐下都督周勒，时昼寝，梦见百余人，录充，引入一迳。
勒惊觉，闻失充，乃出寻索之。
忽睹所梦之道，遂往求之。果见充行至一府舍，侍卫甚盛，府公南面坐，声色甚厉，谓充曰： 将乱吾家事，必尔与荀勖。
既惑吾子，又乱吾孙。
间使任恺黜尔而不去，又使庾纯詈汝而不改，今吴寇当平，汝方表斩张华，汝之憨，皆此类也。
若不悛慎，当旦夕加罪。 
充因叩头流血。
公曰： 汝所以廷日月而名器如此者，是卫府之勋耳。
终当使孙嗣死于钟簴之间，大子毙于金酒之中，小子困于枯木之下。
荀勖亦略同。
然其先德小浓，故在汝后。
数年之外，国嗣亦替。 
言毕命去。
充忽然还营，颜色憔悴，性理昏丧，经日乃复。
其后孙谧死于钟下。贾后服鸩酒而死，贾午考竟。用大杖。
皆如所言。
王文度
晋王文度镇广陵，忽见二驺，持鹄头板来召之。王大惊，问驺： 我作何官？ 
驺云： 尊作平北将军徐兖二州刺史。 
王曰： 吾已作此官，何故复召耶？ 
鬼云： 此人间耳，今所作是天上官也。 
王大惧之。
寻见迎官玄衣人及鹄衣小吏甚多，王寻病薨。
徐长
吴兴徐长夙与鲍靓有神明之交，欲授以秘术。
先请徐宜有约，誓以不仕，于是授录。
以常见八大神在侧，能知来见往。
才识日异，州乡翕然美谈。
欲用为州主簿。
徐心悦之。
八神一朝不见七人，余一人倨傲不如常。
徐问其故，答云： 君违誓，不复相为。使身一人留卫录耳。 
徐乃还录，遂退。
陈绪
新城县民陈绪家，晋永和中，旦闻扣门，自通云： 陈都尉。 
便有车马声，不见形。径进，呼主人共语曰： 我应来此，当权住君家，相为致福。 
令绪施设床帐于斋中。
或人诣之，斋持酒礼求愿，所言皆验。
每进酒食，令人跪拜，授闱里，不得开视。
复有一身，疑是狐狸之类，因跪，急把取。此物却还床后，大怒曰： 何敢嫌试都尉？ 
此人心痛欲死，主人为扣头谢，良久意解。
自后众不敢犯，而绪举家无恙，每事益利，此外无多损益也。
白道猷
章安县西有赤城山，周三十里，一峰特高，可三百余丈。
晋泰元中，有外国道人白道猷，居于此山。
山神屡遣狼怪形异声往恐怖之，道猷自若。
山神乃自诣之云： 法师威德严重，今推此山相与，弟子更卜所托？ 
道猷曰： 君是何神？
居此几时，今若必去，当去何所？ 
答云： 弟子夏王之子，居此千余年。
寒石山是家舅所住，某且往寄憩，将来欲还会稽山庙。 
临去，遗信赠三奁香。
又躬来别，执手恨然，鸣鞞响角，凌空而逝。
高雅之
晋太元中，高衡为魏郡太守，戍石头。
其孙雅之，在厩中，云： 有神来降，自称白头公，柱杖光耀照屋。
与雅之轻举宵行，暮至京口，晨已来还。 
后雅之父子，为桓玄所灭。
罗根生
豫章有庐松村。
郡人罗根生，来此村侧垦荒，种瓜果。
园中有一神坛。瓜始引蔓，忽见坛上有一新板，墨书云： 此是神地，可速出去。 
根生祝曰： 审是神教，愿更朱书赐报。 
明早往看，向板犹存，字悉以朱代墨。
根生谢而去也。
沈纵
余姚人沈纵，家素贫。
与父同入山，还未至家，见一人。
左右导从四五百许，前车辐马鞭，夹道卤簿，如二千石。
遥见纵父子，便唤住，就纵手中燃火。
纵因问是何贵人？
答曰： 是斗山王，在余杭南。 
纵知是神，叩头云： 愿见祐助。 
后入山，得一玉枕，从此如意。
戴氏女
豫章有戴氏女，久疾不瘥。
见一小石，形像偶人。女谓曰： 尔有人形，岂神？
能差我宿疾者。吾将重汝。 
其夜梦有人告之： 吾将佑汝。 
自后疾渐差。遂为立祠山下。戴氏为巫，故名戴侯祠。
孙盛
衡山白槎庙。
古老相传：昔有神槎，皎然白色，祷之灵无不应。
晋孙盛临郡，不信鬼神，乃伐之。
斧下流血。
其夜波流神槎向上，但闻鼓角之声，不知所止。
开皇九年废，今尚有白槎村在。
湛满
须江县江郎山。
昔有江家在山下居，兄弟三人，神化于此。故有三石峰之异。
有湛满者，亦居山下。
其子仕洛，永嘉之乱，不得归。
满乃使祝宗言于三石之灵，能致其子，靡爱斯牲。
旬日中，湛子出洛水边，见三少年，使闭目伏车栏中间，去如疾风。
俄顷，从空中堕，恍然不知所之。
良久，乃觉是家园中。
竺昙遂
晋太元中，谢家沙门竺昙遂，年二十余，白皙端正，流落沙门。
尝行经青溪庙前过，因入庙中看。
暮归，梦一妇人来，语云： 君当来作我庙中神，不复久。 
昙遂问： 妇人是谁？ 妇人云： 我是青溪姑。 
如此一月许，便卒。
临死，谓同学年少曰： 我无福，亦无大罪，死乃当作青溪庙神。诸君行便，可见看之。 
其伴慧觐，便为作呗讫，犹唱赞。
语云： 歧路之诀，尚有悽怆。
况此之乖，形神分散。
窈冥之叹，情何可言。 既而歔欷不自胜，诸道人等皆为流涕。
武曾
侯官县常有阁下神。
岁终，诸吏杀牛祀之。
沛郡武曾作令，断之。
经一年，曾选作建威参军。当去，神夜来问曾： 何以不还食？ 
声色极恶，甚相谴责。
诸吏便于道买牛，共谢之，此神乃去。
晋孝武帝
晋孝武帝，殿北窗下见一人，著白帢，黄练单衣，自称华林园水池中神，名曰淋涔君。
帝取所佩刀掷之，空过无碍。
神忿曰： 当令君知之。 
少时而暴崩。
蔺启之
蔺启之家在南乡，有樗蒲娄庙。
启之有女名僧因，忽厥而寤，云： 樗蒲君遣婢迎僧坐斗帐中，仍陈盛筵。以金银为俎案，五色玉为杯碗。与僧共食，一宿而醒也。 
王猛
王猛者，北海人。少贫贱，曾至洛阳货畚。
有一人，于市贵买其畚，而云无直，家近在此，可随我取。
猛随去。行不觉远，忽至深山中。
此人语猛，且住树下，当先启道君来。
须臾，猛进，见一公据胡床，头鬓悉白。侍从十许人。
有一人引猛云： 大司马公可进。 因拜，老公曰： 王公何缘拜？ 
即十倍售畚价，遣人送猛出。
既顾视，乃嵩山也。
封驱之
始兴林水源里有石室，室前磐石上，行罗十瓮，中悉是饼银。
采伐遇之，不得取，取之迷闷。
晋大元初，民封驱之家仆，密窃三饼归，发看，有大蛇螫之而死。
《湘州记》曰： 其夜，驱之梦神语曰： 君奴不谨，盗银三饼。
即日显戮，以银相偿。 
觉视，则奴死银在矣。 
