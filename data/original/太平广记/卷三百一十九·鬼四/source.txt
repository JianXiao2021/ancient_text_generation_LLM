张子长桓道愍周临贺胡茂回阮瞻临湘令顾氏江州录事陈素胡章苏韶夏侯恺刘他王戎王仲文
张子长
晋时，武都太守李仲文，在邵丧女。
年十八，权假葬邵城北。
有张世之代为邵，世之男字子长，年二十，侍从在廨中。
梦一女，年可十七八，颜色不常。自言前府君女，不幸早亡，会今当更生，心相爱乐，故来相见就。
如此五六夕，忽然昼见，衣服薰香殊绝，遂为夫妻。
寝息衣皆有洿，如处女焉。
后仲文遣婢视女墓，因过世之妇相问。
入廨中，见此女一只履，在子长床下，取之啼泣，呼言发冢。持履归，此以示仲文。
仲文惊愕，遣问世之：君儿何由得亡女履也？
世之呼问，儿具陈本末，李张并谓可怪。
发棺视之，女体已生肉，颜姿如故，唯右脚有履。子长梦女曰：我比得生，今为所发，自尔之后，遂死肉烂，不得生矣。
万恨之心，当复何言？
泣涕而别。
桓道愍
晋桓道愍，谯人也，隆安四年丧妇，内顾甚笃，缠痛无已。其年，夜始寝，视屏风上，见一人手。擎起秉炬，照屏风外，乃其妇也。
形貌装饰俱如生，道愍了不畏惧，遂引共卧。
言语往还，陈叙存亡，道愍曰：卿亡来初无音影，今夕哪得忽还？答曰：欲还何极。
新妇生时，差无余罪，止恒疑君怜爱婢使，以此妒忌之心，受报地狱，始获免脱。
今当受生为人，故来与君别也。
道愍曰：当生何处？
可得寻之不？
答曰：但知当生，不测何处。
一为世人，无容复知宿命，何由相寻求耶？
至晓辞去，涕泗而别。
道愍送至步廊下而归，已而方大怖惧，恍惚时积。
周临贺
晋义兴人姓周，永和年中，出郭乘马，从两人行。
未至村，日暮。道边有一新小草屋，见一女子出门望，年可十六七，姿容端正，衣服鲜洁，见周过，谓曰：日已暮，前村尚远，临贺讵得至？
周便求寄宿。
此女为燃火作食。
向一更，闻外有小儿唤阿香声，女应曰：诺。寻云：官唤汝推雷车。
女乃辞行，云：今有事当去。夜遂大雷雨。
向晓女还，周既上马，看昨所宿处，只见一新冢，冢口有马尿及余草。
周甚惊惋，至后五年，果作临贺太守。
胡茂回
晋淮南胡茂回，能见鬼，虽不喜见，而不可止。
后行至扬州，还历阳。城东有神祠，正值民将巫祝祀之。至须臾，有群鬼相叱曰：上官来。
各迸出祠去。
茂回顾，见二沙门来，入祠中。
诸鬼，两两三三相抱持，在祠边草中，望见沙门，皆有怖惧。
须臾沙门去后，诸鬼皆还祠中。
茂回于是精诚奉佛。
阮瞻
阮瞻素秉无鬼论。
有一鬼通姓名，作客诣之，寒温，聊谈名理。
客甚有才情，末及鬼神事，反复甚苦。客遂屈之，仍作色曰：鬼神古今圣贤所共传，君何独言无？
即变为异形，须臾便灭。阮嘿然，意色大恶，年余病死。
临湘令
隆安初，陈郡殷氏为临湘令。
县中一鬼，长三丈余，跂上屋，犹垂脚至地。殷入，便来命之。每摇屏风，动窗户，病转甚。
其弟观亦见，恒拔刀在侧，与言争。
鬼语云：勿为骂我，当打汝口破。
鬼忽隐形，打口流血。后遂喁偏，成残废人。顾氏
吴中人姓顾，往田舍。昼行，去舍十余里，但闻西北隐隐。因举首，见四五百人，皆赤衣，长二丈，倏忽而至。三重围之，顾气奄奄不通，辗转不得。
旦至晡，围不解。口不得语，心呼此斗。
又食顷，鬼相谓曰：彼正心在神，可舍去。
豁为雾除。
顾归舍，病极卧。
其夕，户前一处，火甚盛而不燃，鬼纷纭相就。或往或来，呼顾谈，或入去其被，或上头而轻于鸿毛，开晨失。
江州录事
晋桓豹奴为江州时，有甘录事者，家在临川郡治下。儿年十三，遇病死，埋著家东群冢之间。旬日，忽闻东路有打鼓倡乐声，可百许人，径到甘家，问：录事在否？
故来相诣。贤子亦在此。
止闻人声，亦不见其形也。
乃出两罂酒与之，俄倾失去，两罂皆空。
始闻有鼓声，临川太守谓是人戏，必来诣己。
既而寂尔不到，闻甘说之，大惊。
陈素
晋升平元年，剡县陈素家富，娶妇十年无儿。
夫欲娶妾，妇祷祠神明，突然有身。邻家小人妇亦同有，因货邻妇云：我生若男，天愿也；若是女，汝是男者，当交易之。
便共将许。
邻人生男，此妇后三日生女，便交取之。
素忻喜，养至十三。当祠祀，家有老婢，素见鬼，云：见府君家先人，来到门首便住。但见一群小人，来座所食噉此祭。
父甚疑怪，便迎见鬼人至。
祠时转令看，言语皆同。
素便入问妇，妇惧，且说言此事。还男本家，唤女归。
胡章
郯县胡章，与上虞管双，喜好干戈。
双死后，章梦见之，跃刃戏其前，觉甚不乐。明日，以符贴壁。
章欲近行，已汎舟理楫。忽见双来攀留之，云：夫人相知，情贯千载，昨夜就卿戏。
值眠，吾即去。
今何故以符相厌，大丈夫不体天下之理，我畏符乎？
苏韶
苏韶，字孝先，安平人也，仕至中牟令，卒。
韶伯父承，为南中郎军司而亡。
诸子迎丧还，到襄城。第九子节，夜梦见卤簿，行列甚肃，见韶，使呼节曰：卿犯卤簿，罪应髡刑。
节俛受剃，惊觉摸头，即得断发。
明暮，与人共寝，梦见韶曰：卿髡头未竞。
即复剃如前夕。
其日暮，自备甚谨，明灯火，设符刻，复梦见韶。
髡之如前夕者五。节素美发，五夕而尽。
间六七日，不复梦见。后节在车上，昼日，韶自外入。
乘马，著黑介帻，黄綀单衣，白袜幽履。
凭节车辕，节谓其兄弟曰：中牟在此。
兄弟皆愕视，无所见。
问韶：君何由来？
韶曰：吾欲改葬，即求去。
曰：吾当更来。
出门不见，数日又来。
兄弟遂与韶坐，节曰：若必改葬，别自敕儿。
韶曰：吾将为书。
节授笔，韶不肯，曰：死者书与生者异。为节作其字，像胡书出，乃笑，即唤节为书曰：古昔魏武侯，浮于西河，而下中流，顾谓吴起曰： 美哉河山之固，此魏国之宝也。
吾性爱好京洛，每往来出入，瞻视邙上。乐哉，万世之墓也。
北背孟津，洋洋之河；南望天邑，济济之盛。
此志虽未言，铭之于心矣，不图奄忽，所怀未果。
前去十月，便速改葬。
在军司墓次，买数庙地，便足矣。
节与韶语，徒见其口动，亮气高声，终不为傍人所闻。
延韶入室，设坐祀之，不肯坐。
又无所飨，谓韶曰：中牟平生好酒鱼，可少饮。韶手执杯饮尽，曰：佳酒也。
节视杯空，既去，杯酒乃如故。
前后三十余来，兄弟狎玩。
节问所疑，韶曰：言天上及地下事，亦不能悉知也。
颜渊、卜商，今见在为修文郎。
修文郎凡有八人，鬼之圣者。今项梁、成贤者、吴季子。
节问死何如生，韶曰：无异，而死者虚，生者实，此其异也。
节曰：死者何不归尸体？
韶曰：比如断卿一臂以投地，就剥削之，于卿有患不？
死之却骸，如此也。
节曰：厚葬于坟垅，死者乐此否？韶曰：无在也。节曰：若无在，何故改葬？
韶曰：今我诚无所在，但欲述生时意耳。
弟曰：儿尚小，嫂少，门户坎坷，君顾念否？韶曰：我无复情耳。
节曰：有寿命否？
韶曰：各有。
节曰：节等寿命，君知之否？
曰：知语卿也。
节曰：前梦君剪发，君之卤簿导谁也？
韶曰：济南王也。
卿当死，吾念护卿，故以刑论卿。
节曰：能益生人否？
韶曰：死者时自发意念生，则吾所益卿也。
若此自无情，而生人祭祀以求福，无益也。
节曰：前梦见君，岂实相见否？
韶曰：夫生者梦见亡者，亡者见之也。
节曰：生时仇怨，复能害之否？
韶曰：鬼重杀，不得自从。
节下车，韶大笑节短，云：似赵麟舒。
赵麟舒短小，是韶妇兄弟也。
韶欲去，节留之，闭门下锁匙，韶为之少住。韶去，节见门故闭，韶已去矣。
韶与节别曰：吾今见为修文郎，守职不得来也。
节执手，手软弱，捉觉之，乃别。
自是遂绝。
夏侯恺
夏侯恺，字万仁，病亡。
恺家宗人儿狗奴，素见鬼，见恺数归。
欲取马，及其弟阮公将去。
阮逃狗奴家，解喻，及冬得止。
恺长子统，向其家说：昨梦人见缚，与力大争，尔乃得解。
语讫，阁门忽有光明为昼，见恺著平上情单衣，入坐如生平。坐西壁大床，悲笑如生时，声讫，便切齿作声，言：人易我门户，诬统藏人。袒衫见缚，赖我遣人救之，得解。
将数十人，大者在外，八行随恺。
阮牵床离壁，恺见语阮：何取床？
又说：家无主，不成居。
阮答何不娶妻。
恺曰：卿与其居尔许年，而作此语也。
诸鬼中当有一人达。
阮问谁，恺曰：儿辈意，不足悦也。
呼见孙儿，云：少者气弱，勿令近我。
又说：大女有相，勿辄嫁人。
恺问阮：欲见亡女，可呼之。
阮曰：女亡已久，不愿见也。
恺曰：数欲见父，而禁限未得见。
官记室缺，总召十人，不识，书不中，皆得出。
我书中，遂逼留补缺。
刘他
刘他在下口居，忽有一鬼，来住刘家。
初因暗，仿佛见形如人，著白布袴。
自尔后，数日一来，不复隐形，便不去。
喜偷食，不以为患，然且难之。初不敢呵骂。
吉翼子者，强梁不信鬼，至刘家。谓主人：卿家鬼何在？唤来，今为卿骂之。
即闻屋梁作声。
时大有客，共仰视欣，便纷纭掷一物下，正著翼子面。视之，乃主人家妇女亵衣，恶犹著焉。
有人语刘，此鬼偷食乃食尽，必有形之物，可以毒药中之。
刘即于他家煮冶葛，取二升汁，密赍还。向夜，令作糜，著于几上，以盆复之。后闻鬼外来，发盆取糜。既吃，掷破瓯出去。
须臾，闻在屋头吐，嗔怒非常，仗棒打窗户。
刘先以防备，与斗，亦不敢入户，至四更中，然后遂绝。
王戎
安丰侯王戎，尝赴人家殡殓。主人治棺未竞，送者悉在厅事上。
安丰车中卧，忽见空中有一异物，如鸟，熟视转大。渐近，见一乘赤马车，一人在中，著帻赤衣，手持一斧。至地下车，径入王车中，回几容之。
良不获已，可乘青牛，令髯奴御之。及乘白马，则可禳之。谓戎：君当致位三公。
语良久，主人内棺当殡，众客悉入，此鬼亦入。既入户，鬼便持斧，行棺墙上。
有一亲趣棺，欲与亡人诀，鬼便以斧正打其额，即倒地，左右扶出。鬼于棺上视戎而笑，众悉见，鬼变持斧而出。
王仲文
王仲文为何南郡主簿，居缑氏县北。
得休应归，道经水泽，见后有一白狗，仲文甚之。
欲便取，忽变如人。长六尺，状似方相。目赤如火，磋齿嚼舌，甚有憎恶。
欲击之，或却，或欲上车。
仲文大怖，便使奴打，不能奈何。
因下车，佐奴共又打，亦不禁。并力尽，不能复打，于是舍走。
告人家，合十余人，持刀捉火，自来视之，便不知所在。
月余日，仲文忽复见之，与奴并走，未到人家，伏地俱死。
