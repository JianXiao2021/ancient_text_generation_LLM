高逞
高逞为中书舍人九年，家无制草。
或问曰： 前辈皆有制集，焚之何也？ 
答曰： 王言不可存于私家。 
吕元膺
吕元膺为东都留守，常与处士对棋。
棋次，有文簿堆拥，元膺方秉笔阅览。
棋侣谓吕必不顾局矣，因私易一子以自胜，吕辄已窥之，而棋侣不悟。
翼日，吕请棋处士他适，内外人莫测，棋者亦不安，乃以束帛赆之。
如是十年许，吕寝疾将亟，儿侄列前，吕曰： 游处交友，尔宜精择。
吾为东都留守，有一棋者云云，吾以他事俾去。
易一着棋子，亦未足介意，但心迹可畏。
亟言之，即虑其忧慑；终不言，又恐汝辈灭裂于知闻。 
言毕，惆然长逝。
王锷
泓师云： 长安永宁坊东南是金盏地，安邑里西是玉盏地。 
后永宁为王锷宅，安邑为北平王马燧宅。
后王马皆进入官。
王宅累赐韩弘及史宪诚、李载义等。
所谓金盏破而成焉；马燧为奉诚园，所为玉盏破而不完也。
又一说，李吉甫安邑宅，及牛僧孺新昌宅，泓师号李宅为玉杯，一破无复可全。
金碗或伤，庶可再制。
牛宅本将作大匠康聓宅，聓自辨冈阜形势，以其宅当出宰相。
后每年命相有按，聓必引颈望之。
宅竟为僧孺所得。
李后为梁新所有。江西驿官
江西有驿官以干事自任，白刺史，驿已理，请一阅之。
乃往。
初一室为酒库，诸醢毕熟。其外画神，问曰： 何也？ 曰： 杜康。 
刺史曰： 功有余也。 
又一室曰茶库，诸茗毕贮，复有神，问何也？曰： 陆鸿渐。 
刺史益喜。
又一室曰菹库，诸茹毕备，复有神。问何神也？曰： 蔡伯喈。 
刺史大笑曰： 君误矣。 
王仲舒
王仲舒为郎官，与马逢友善。每责逢曰： 贫不可堪，何不求碑志相救？ 
逢曰： 适见谁家走马呼医，吾可待也。 
周愿
元和中，郎吏数人省中纵酒，话平生各有爱尚及憎怕者。
或言爱图画及博奕，或怕妄与佞。
工部员外周愿独云： 爱宣州观察使。怕大虫。 
张荐
张荐自筮仕至秘书监，常带使职，三入蕃，殁于赤岭。
莲花漏
越僧僧澈得莲花漏于庐山，传之江西观察使韦丹。
初惠远以山中不知更漏，乃取铜叶制器，状如莲花。
置盆水上，底孔漏水，半之则沉，每昼夜十二沉，为行道之节。
虽冬夏短长，云阴月黑，无所差也。唐衢
进士唐衢有文学，老而无成。
善哭，每发一声，音调哀切。
遇人事有可伤者，衢辄哭之，闻者涕泣。
尝游太原，遇享军，酒酣乃哭。
满坐不乐，主人为之罢宴。
脂粉钱
湖南观察使有夫人脂粉钱者，自颜果卿妻始之也。
柳州刺史亦有此钱，是一军将为刺史妻致，不亦谬乎！
韦执谊
元和初，韦执谊贬崖州司户参军，刺史李甲怜其羁旅，乃举牒云： 前件官久在相庭，颇诸公事，幸期佐理。忽惮縻贤，事须请摄军事衙推。 
李光颜
李光颜有大功于时，位望通显。
有女未适人，幕客谓其必选嘉婿。因从容，乃盛誉一郑秀才，词学门阀，人韵风流，冀光颜以子妻之。
他日又言之，光颜乃谢幕客曰： 光颜一健儿也，遭逢多难，偶立微功，岂可妄求名族，以掇流言者乎？
某自己选得嘉婿，诸贤未知。 
乃召一典客小吏，指之曰： 此为某女之匹也。 
即擢升近职，仍分财而资之。
从事闻之，成以为惬当矣。
按光颜居鼎盛文朝，虑弓藏之祸，事当远害，理在避嫌。岂敢结强宗，固隳本志者欤？
与夫必娶国高，求婚王谢者，不其远哉？
李益
长庆初，赵宗儒为太常卿，赞郊庙之礼。
罢相三十余年，年七十六，众论其精健。
有常侍李益笑曰： 赵乃仆为东府试官所送进士也。 
吴武陵
长庆中，李渤除桂管观察使，表名儒吴武陵为副使。
故事，副车上任，具橐鞬通谢。
又数日，于球场致宴，酒酣，吴乃闻妇女于看棚聚观，意甚耻之。
吴既负气，欲复其辱，乃上台盘坐，褰衣裸露以溺。
渤既被酒，见之大怒，命卫士送衙司枭首。时有衙校水兰，知其不可，遂以礼而救止，多遣人卫之。
渤醉极，扶归寝，至夜艾而觉，闻家人聚哭甚悲，惊而问焉。
乃曰： 昨闻设亭喧噪，又闻命衙司斩副使，不知其事，忧及于祸，是以悲耳。 
渤大惊，亟命递使问之，水兰具启： 昨虽奉严旨，未敢承命，今副使犹寝在衙院，无苦。 
渤迟明，早至衙院，卑词引过，宾主上下，俱自克责，益相敬。
时未有监军，于是乃奏水兰牧于宜州以酧之。
武陵虽有文华，而强悍激讦，为人所畏。
又尝为容州部内刺史，赃罪狼藉，敕史令广州幕吏鞫之。
吏少年，亦自负科第，殊不假贷，持之甚急。
武陵不胜其愤，因题诗路左佛堂曰： 雀儿来逐飓风高，下视鹰鹯意气豪。
自谓能生千里翼，黄昏依旧入蓬蒿。 
韦乾度
韦乾度为殿中侍御史，分司东都。
牛僧孺以制科敕首，除伊阙尉。
台参，乾度不知僧孺授官之本，问何色出身，僧孺对曰： 进士。 
又曰： 安得入畿？ 
僧孺对曰： 某制策连捷，忝为敕头。 
僧孺心甚有所讶，归以告韩愈。
愈曰： 公诚小生，韦殿中固当不知。
愈及第十有余年，猖狂之名，已满天下，韦殿中尚不知之。子何怪焉？ 
赵宗儒
赵宗儒检校左仆射为太常卿，太常有师子乐，备五方之色，非朝会聘享不作。
至是中人掌教坊之乐者，移牒取之，宗儒不敢违，以状白宰相。
宰相以为事在有司，其事不合关白。
宗儒忧恐不已，相座责以懦怯不任事，改换散秩，为太子少师。
席夔
韩愈初贬之制，舍人席夔为之词曰： 早登科第，亦有声名。 
席既物故，友人多言曰： 席无令子弟，岂有病阴毒伤寒而与不洁？ 
韩曰： 席不吃不洁太迟。 
人曰： 何也？ 
曰： 出语不当。
岂有忿责词云， 亦有声名 耳？ 
刘禹锡
牛僧孺赴举之秋，每为同袍见忽，尝投贽于补缺刘禹锡，对客展，飞笔涂窜其文。
且曰： 必先辈期至矣。 
虽拜谢砻砺终为怏怏。
历三十余岁，刘转汝州，僧孺镇汉南。
枉道驻旌，信宿酒酣，直笔以诗喻之。
昔主父偃家，为孙弘所夷；嵇叔夜身死钟会之口，是以魏武戒其子云： 吾大忿怒，小过失，慎勿学焉。汝辈修进，守中为上也。 
僧孺诗曰： 粉署为郎四十春，向来名辈更无人。
休论世上升沉事，且阅樽前见在身。
珠玉会应成咳唾，山川犹觉露精神。
莫嫌恃酒轻言语，会把文章谒后尘。 
禹锡诗云： 昔年曾忝汉朝臣，晚岁空余老病身。
初见相如成赋日，后为丞相扫门人。
追思往事咨嗟久，幸喜清光语笑频。
犹有当时旧冠剑，待公三日拂埃尘。 
牛吟和诗，前意稍解。曰： 三日之事，何敢当焉！ 
于是移宴竟夕，方整前驱。
滕迈
