烈裔敬君毛延寿赵岐刘褒张衡徐邈曹不兴卫协王献之顾恺之顾光宝王慄王濛戴逵宗炳黄花寺壁
烈裔
秦有烈裔者，骞霄国人。
秦皇帝时，本国进之。
口含丹墨，噀壁以成龙兽。以指历地如绳界之，转手方圆，皆如规度。
方寸内有五岳四渎，列国备焉。善画龙凤，轩轩然唯恐飞去。
敬君
齐敬君善画。
齐王起九重台，召敬君画。
君久不得归，思其妻，遂画真以对之。
齐王因覩其美，赐金百万，遂纳其妻。
毛延寿
前汉元帝，后宫既多，不得常见。
乃令画工图其形，按图召幸之。
诸宫人皆赂画工，多者十万，少者不减五万。唯王嫱不肯，遂不得召。
后匈奴求美人为阏氏，上按图召昭君行。
及去召见，貌美压后宫。而占对举止，各尽闲雅。
帝悔之，而业已定。
帝重信于外国，不复更人。
乃穷按其事，画工皆弃市。
籍其家，资皆巨万。
画工杜陵毛延寿为人形，丑好老少，必得其真。
安陵陈敞，新丰刘白、龚宽并工牛马众势，人形丑好，不逮延寿。
下杜阳望亦善画，尤善布色，同日弃市。
京师画工，于是差希。赵岐
后汉赵歧字邠卿，京兆杜陵人。多才艺，善画。
自为寿藏于郢城中。
画季札、子产、晏婴、叔向四人居宾位，自居主位，各为赞诵。
献帝建安六年，官至太常卿。
刘褒
后汉刘褒，桓帝时人。曾画云台阁。人见之觉热；又画北风图，人见之觉凉。
官至蜀郡太守。
张衡
后汉张衡字平子，南阳西鄂人。高才过人，性聪，明天象，善书。累拜侍中，出为河间王相，年六十二。
昔建州满城县山有兽名骇神，豕身人首，状貌丑恶，百鬼恶之。
好出水边石上，平子往写之，兽入水中不出。
或云，此兽畏写之，故不出。
遂去纸笔，兽果出。
平子拱手不动，潜以足指画之。今号巴兽潭。
徐邈
魏徐邈字景山，性嗜酒，善画。
魏明帝游洛水，见白獭爱之，不可得。
邈曰：獭嗜鲻鱼，乃不避死。
遂画板作鲻鱼，悬岸。群獭竞来，一时执得。
帝嘉叹曰：卿画何其神也。
答曰：臣未尝执笔，所作者自可庶几。曹不兴
谢赫云：江左画人吴曹不兴，运五千尺绢画一像，心敏手疾，须臾立成。
头面手足，胸臆肩背，无遗失尺度。
此其难也，唯不兴能之。
陈朝谢赫善画，尝阅秘阁，叹伏曹不兴所画龙首，以为若见真龙。
卫协
晋卫协。
《抱朴子》云：卫协、张墨、并为画圣。
孙鸿之《上林苑图》，协踪最妙。
又《七佛图》，人不敢点眼睛。
恺之论画云，《七佛》与《烈女》，皆协之迹，壮而有情势。
《毛诗北风图》亦协手，巧密于情思。
此画短卷，长装八分。
张彦远题云，元和，宗人惟素将来，余大父答以名马精绢二百匹，惟素后却又将货与韩愈。
韩之子昶借与相国段文昌，却以模本归于昶。
会昌元年见段家本。后于襄州从事见韩家本。
谢赫云，古画皆略，至此始精。
六法颇为兼善，虽不备该形似而有气韵，陵跨群雄。
旷代绝笔。在第一品曹不兴下，张墨、荀勖上。
王献之
晋王献之字子敬，少有盛名，风流高迈。草隶继父之美，妙于画。
桓温尝请画扇，误落笔，就成乌駮悖牛，极妙绝。
又书《驳牛赋》于扇上，此扇义熙中犹在。
顾恺之
晋顾恺之字长康，小字虎头，晋陵人。
多才气，尤工丹青，傅写形势，莫不妙绝。
谢安谓长康曰：卿画自生人已来未有。
又云：卿画苍苍，古来未有。
曾以一橱画暂寄桓玄，皆其妙迹所珍秘者，封题之。其后玄闻取之，诳云不开。
恺之不疑被窃，直云：妙画通神，变化飞去，犹人之登仙也。
恺之有三绝：才绝、画绝、痴绝。
又尝悦一怜女，乃画女于壁，当心钉之。
女患心痛，告于长康，康遂拔钉。
乃愈。又尝欲写殷仲堪真，仲堪素有目疾，固辞。
长康曰：明府无病，若明点瞳子，飞白拂上，便如轻云蔽日。
画人物，数年不点目睛。
人问其故，答曰：四体妍蚩，本无关于妙处。传神写貌，正在阿堵之中。
又画裴楷真，颊上乃加三毛。云：楷俊郎，有鉴识。
具此，观之者定觉殊胜。
嵇康赠以四言诗，画为图。常云：手挥五弦易，目送归鸿难。
又画谢幼舆于一岩中，人问其故。
云：一丘一壑，此子宜置岩壑中。
长康又尝于瓦棺寺北殿内画维摩居士，画毕，光辉月余。
《京师寺记》云，兴宁中，瓦棺寺初置僧众，设刹会，请朝贤士庶宣疏募缘。时士大夫莫有过十万者，长康独注百万。
长康素贫，众以为大言。后寺僧请勾疏，长康曰：宜备一壁。
闭户不出一月余，所画维摩一躯工毕。将欲点眸子，乃谓僧众曰：第一日观者，请施十万；第二日观者，请施五万；第三日观者，可任其施。
及开户，光照一寺。
施者填咽，俄而及百万。
刘义庆《世说》云，桓大司马每请长康与羊欣讲论画书，竟夕忘疲。
又《清夜游西园图》，顾长康画。
有梁朝诸王跋尾处云，图上若干人并食天厨。
贞观中，褚河南诸贤题处具在。
本张惟素家收得，至相国张公弘靖。
元和中，宣惟素并钟元常写《道德经》，同进入内。
后中贵人崔谭峻自禁中将出，复流传人间。
惟素子周封前泾州从事在京，一日有人将此图求售，周封惊异之，遽以绢数匹易得。
经年，忽闻款门甚急。
问之，见数人同称，仇中尉愿以三百素绢，易公《清夜图》。
周封惮其迫胁，遽以图授之。
明日，果赍绢至。
后方知诈伪，乃是一豪士求江淮大监院。
时王淮判盐铁，酷好书画，谓此人曰：为余访得此图，然遂公所请。
因为计取耳。及王家事起，复流一粉铺家。
郭侍郎承嘏阍者以钱三百市得。
郭公卒，又流传至令狐家。
宣宗尝问相国有何名画，相国其以图对。
后进入内。
顾光宝
顾光宝能画。
建康有陆溉，患疟经年。医疗皆无效。
光宝常诣溉，溉引见与卧前，谓光曰：我患此疾久，不得疗矣，君知否？
光宝不知溉患，谓溉曰：卿患此，深是不知。
若闻，安至伏室。
遂命笔，以墨图一狮子，令于外户榜之。
谓溉曰：此出手便灵异，可虔诚启心至祷，明日当有验。溉命张户外，遣家人焚香拜之。
已而是夕中夜，户外有窸窣之声，良久，乃不闻。
明日，所画狮子，口中臆前，有血淋漓，及于户外皆点焉。
溉病乃愈，时人异之。王慄
晋王慄字世将，琅琊临川人。善属词，攻书画。
过江后，为晋朝书画第一。
音律众妙毕综。
元帝时为左卫将军，封武康侯。
时镇军谢尚于武昌乐寺造东塔，戴若思造西塔，并请慄画。
王濛
晋王濛字仲祖，晋阳人。
放诞不羁，书比慄翼。丹青甚妙，颇希高远。尝往驴肆家画轜车。
自云：我嗜酒好肉善画，但人有饮食美酒精绢，我何不可也。
特善清谈，为时所重。
戴逵
晋戴逵字安道，谯郡铚县人。幼年已聪明好学，善琴攻画。
为童儿时，以白瓦屑鸡卵汁和溲作郑玄碑，时称绝妙。
庾道季看之，语逵云：神犹太俗，卿未尽耳。
逵曰：唯务允当，免卿此语。
又戴安道幼岁，在瓦棺寺内画。王长史见之曰：此童非徒能画，亦终当致名，但恨吾老，不见其盛耳。
宗炳
宋宗炳字少文，善书画，好山水。
西涉荆巫，南登衡岳。
因结宇衡山，以疾还江陵。
叹曰：老疾俱至，名山恐难遍游。
当澄怀观道。卧以游之。
凡所游历，皆图于壁，坐卧向之。
黄花寺壁
后魏孝文帝登位初，有魏城人元兆能以九天法禁绝妖怪。
先邺中有军士女年十四，患妖病累年，治者数十人并无据。
一日，其家以女来谒元兆所止，谒兆。
兆曰：此疾非狐狸之魅，是妖画也。
吾何以知？
今天下有至神之妖，有至灵之怪，有在陆之精，有在水之魅，吾皆知之矣。
汝但述疾状，是佛寺中壁画四天神部落中魅也，此言如何？
其女之父曰：某前于云门黄花寺中东壁画东方神下乞恩，常携此女到其下。又女常惧此画之神，因夜惊魇，梦恶鬼来，持女而笑，由此得疾。
兆大笑曰：故无差。
因忽与空中人语，左右亦闻空中有应对之音。
良久，兆向庭嗔责之云：何不速曳，亟持来。
左右闻空中云：春方大神传语元大行，恶神吾自当罪戮，安见大行？
兆怒，向空中语曰：汝以我诚达春方，必请致之。我为暂责，请速鏁致之。
言讫，又向空中语曰：召二双牙八赤眉往要，不去闻东方。
左右咸闻有风雨之声，乃至。
兆大笑曰：汝无形相，画之妍致耳，有何恃而魅生人也。
兆谓其父曰：汝自辨其状形。
兆令见形，左右见三神皆丈余，各有双牙长三尺，露于唇口外，衣青赤衣。
又见八神俱衣赤，眼眉并殷色，共扼其神，直逼轩下。
蓬首目赤，大鼻方口，牙齿俱出，手甲如鸟，两足皆有长毛，衣若豹鞹。
其家人谓兆曰：此正女常见者。
兆令前曰：尔本虚空，而画之所作耳，奈何有此妖形？
其神应曰：形本是画，画以象真，真之所示，即乃有神。
况所画之上，精灵有凭可通，此臣所以有感。
感之幻化，臣实有罪。
兆大怒。
命侍童取罐瓶受水，淋之尽，而恶神之色不衰。
兆更怒，命煎汤以淋，须臾神化，如一空囊。
然后令掷去空野，其女于座即愈，而父载归邺。
复于黄花寺寻所画之处，如水之洗，因而骇叹称异。
僧云敬见而问曰：汝此来见画叹称，必有异耶，可言之。
其人曰：我女患疾，为神所扰。
今元先生称是此寺画作妖。
乃指画处所洗之神，僧大惊曰：汝亦异人也。
此寺前月中，一日昼晦，忽有恶风玄云，声如雷震，绕寺良久，闻画处如擒捉之声。
有一人云，势力不加元大行，不如速去。
言讫，风埃乃散。寺中朗然，晚见此处一神如洗。
究汝所说，正符其事。
兆即寇谦之师也。
