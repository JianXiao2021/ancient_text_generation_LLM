孔纬
鲁国公孔纬入相后，言于甥侄曰： 吾顷任兵部侍郎，与王晋公铎，充弘文馆学士，判馆事。
上任后，巡厅，晋公乃言曰： 余昔任兵部侍郎，与相国杜邠公悰，充弘文馆直学士，判馆事。
又语余曰： 明公将来亦据此座，犹或庶几。
由公而下者，罹其事矣。 
以吾今日观之则邠公之言。得其大概矣。 
是时昭宗纂承，孔纬入相，朝庭事体，扫地无余，故纬感昔言而伤时也。
李克助
李克助为大理卿。昭宗在华州。
郑县令崔銮，有民告举放絁绢价。
刺史韩建令计以为赃，奏下三司定罪。
御史台刑部奏，罪当绞。
大理寺数月不奏，建问李尚书： 崔令乃亲情耶？
何不奏？ 
克助云： 裨公之政也。 
韩云： 崔令犯赃，奈何言我之过也？ 
李云： 闻公举放，数将及万矣。 
韩曰： 我华州节度，华民我民也。 
李曰： 华民乃天子之民，非公之民。
若尔，即郑县民，乃崔令民也。 
建伏其论，乃舍崔令之罪，谪颍阳尉。
京都儒士
近者京都有数生会宴，因说人有勇怯，必由胆气。
胆气若盛，自无所惧，可谓丈夫。
座中有一儒士自媒曰： 若言胆气，余实有之。 
众人笑曰： 必须试，然可信之。 
或曰： 某亲故有宅，昔大凶，而今已空锁。
君能独宿于此宅，一宵不惧者，我等酧君一局。 
此人曰： 唯命。 
明日便往，实非凶宅，但暂空耳。
遂为置酒果灯烛，送于此宅中。
众曰： 公更要何物？ 
曰： 仆有一剑，可以自卫，请无忧也。 
众乃出宅，锁门却归。
此人实怯懦者，时已向夜，系所乘驴别屋，奴客并不得随。
遂向阁宿，了不敢睡。唯灭灯抱剑而坐，惊怖不已。
至三更，有月上，斜照窗隙。
见衣架头有物如鸟鼓翼，翻翻而动。
此人凛然强起，把剑一挥，应手落壁，磕然有声，后寂无音响。
恐惧既甚，亦不敢寻究，但把剑坐。
及五更，忽有一物，上阶推门，门不开，于狗窦中出头，气休休然。
此人大怕，把剑前斫，不觉自倒，剑失手抛落，又不敢觅剑，恐此物入来，床下跧伏，更不敢动。
忽然困睡，不觉天明。
诸奴客已开关，至阁子间，但见狗窦中，血淋漓狼藉。
众大惊呼，儒士方悟。开门尚自战栗。
具说昨宵与物战争之状，众大骇异。
遂于此壁下寻，唯见席帽，半破在地，即夜所斫之鸟也。
乃故帽破弊，为风所吹，如鸟动翼耳。
剑在狗窦侧，众又绕堂寻血踪，乃是所乘驴，已斫口喙，唇齿缺破。
乃是向晓因解，头入狗门，遂遭一剑。
众大笑绝倒，扶持而归，士人惊悸，旬日方愈。
孟乙
徐之萧县，有田民孟乙者善网狐狢。百无一失。
偶乘暇，持槊行旷野。
会日将夕，见道左数百步，荒冢岿然，草间细迳，若有人迹。
遂入之，以槊于黑暗之处搅之。若有人捉拽之，不得动。问 尔鬼耶人耶？
怪耶魅耶？
何故执吾槊而不置？ 
暗中应曰： 吾人也。 
乃命出之。
具以诚告云： 我姓李，昨为盗，被系兖州军候狱。五木备体，捶楚之处，疮痏遍身。
因伺隙逾狱垣，亡命之此，死生唯命焉。孟哀而将归，置于复壁中，后经赦乃出。
孟氏以善猎知名，飞走之属，无得脱者，一旦荒冢之中，而得叛狱囚以归。
闻者皆大笑之。
振武角抵人
光启年中，左神策军四军军使王卞出镇振武。
置宴，乐戏既毕，乃命角抵。
有一夫甚魁岸，自邻州来此较力，军中十数辈躯貌膂力，悉不能敌。
主帅亦壮之。遂选三人，相次而敌之，魁岸者俱胜。
帅及座客，称善久之。
时有一秀才坐于席上，忽起告主帅曰： 某扑得此人。 
主帅颇骇其言，所请既坚，遂许之。
秀才降阶，先入厨，少顷而出，遂掩绾衣服，握左拳而前。魁梧者微笑曰： 此一指必倒矣。 
及渐相逼，急展左手示之，魁岸者懵然而倒，合座大笑。
秀才徐步而出，盥手而登席焉。
主帅诘之： 何术也？ 
对曰： 顷年客游，曾于道店逢此人，才近食桉，踉跄而倒。
有同伴曰： 怕酱，见之辄倒。
某闻而志之。
适诣设厨，求得少酱，握在手中。
此人见之，果自倒，聊助宴设之欢笑耳。有边岫判官，目睹其事。
赵崇
赵崇凝重清介，门无杂宾，慕王濛、刘真长之风也。
标格清峻，不为文章，号曰无字碑。
每遇转官，旧例各举一人自代，而崇未尝举人。
云： 朝中无可代己者。 
世以此少之。
韩偓
韩偓，天复初入翰林。
其年冬，车驾幸凤翔，偓有卮从之功。返正初，帝面许用偓为相。
偓奏云： 陛下运契中兴，当须用重德，镇风俗。
臣座主右仆射赵崇，可以副陛下是选。
乞回臣之命授崇，天下幸甚。 
帝甚嘉叹。
翼日，制用崇，暨兵部侍郎王赞为相。
时梁太祖在京，素闻崇轻佻，赞又有嫌衅，乃驰入请见，于帝前，具言二公长短。
帝曰： 赵崇乃韩偓荐。 
时偓在侧，梁王叱之。
偓奏： 臣不敢与大臣争。 
帝曰： 韩偓出。 
寻谪官入闽。
故偓诗曰： 手风慵展八行书，眼病休看九局基。
窗里日光飞野马，案前筠管长蒲卢。
谋身拙为安蛇足，报国危曾捋虎须。
满世可能无默识，未知谁拟试齐竽。 
薛昌绪
岐王李茂贞霸秦陇也。
泾州书记薛昌绪为人迂僻，禀自天性。
飞文染翰，即不可得之矣。
与妻相见亦有时，必有礼容，先命女仆通转，往来数四，可之，然后秉烛造室。至于高谈虚论，茶果而退。
或欲诣帏房，其礼亦然。
尝曰： 某以继嗣事重，辄欲卜其嘉会。 
必候请而可之。
及从泾帅统众于天水，与蜀人相拒于青泥岭。岐众迫于辇运，又闻梁人入境，遂潜师宵遁，颇惧蜀人之掩袭。
泾帅临行，攀鞍忽记曰： 传语书记，速请上马。 
连促之，薛在草庵下藏身。曰： 传语太师，但请先行，今晨是某不乐日。 
戎帅怒，使人提上鞍轿，捶其马而逐之，尚以物蒙其面。云： 忌日礼不见客。 
此盖人妖也。
秦陇人皆知之。
姜太师
蜀有姜太师者，失其名，许田人也，幼年为黄巾所掠，亡失父母。
从先主征伐，屡立功勋。
后继领数镇节钺，官至极品。
有掌厩夫姜老者，事刍秣数十年。
姜每入厩，见其小过，必笞之。
如是积年，计其数，将及数百。
后老不任鞭棰，因泣告夫人，乞放归乡里。夫人曰： 汝何许人？ 
对曰： 许田人。 
 复有何骨肉？ 
对曰： 当被掠之时，一妻一男，迄今不知去处。 
又问其儿小字，及妻姓氏行第，并房眷近亲，皆言之。
及姜归宅，夫人具言，姜老欲乞假归乡，因问得所失男女亲属姓名。
姜大惊，疑其父也，使人细问之： 其男身有何记验？ 
曰： 我儿脚心上有一黑子，余不记之。 
姜大哭，密遣人送出剑门之外。
奏先主曰： 臣父近自关东来。 
遂将金帛车马迎入宅，父子如初。
姜报挞父之过，斋僧数万，终身不挞从者。
康义诚
后唐长兴中，侍卫使康义诚，常军中差人于私宅充院子，亦曾小有笞责。
忽一日，怜其老而询其姓氏，则曰姓康。
别诘其乡土亲族息胤，方知是父，遂相持而泣。
闻者莫不惊异。
高季昌
后唐庄宗过河，荆渚高季昌谓其门客梁震曰： 某事梁祖，仅获自免。
龙德已来，止求安活。
我今入觐，亦要尝之。
彼若经营四方，必不縻我。
若移入他镇，可为子孙之福。
此行决矣。 
既自阙回。谓震曰： 新主百战，方得河南。
对勋臣夸手抄《春秋》。
又竖指云： 我于指头上得天下。
则功在一人，臣佐何有。
且游猎旬日不回，中外情何以堪？
吾高枕无忧。 
乃筑西面罗城，拒敌之具。
不三年，庄宗不守。
英雄之料，顷刻不差，宜乎贻厥子孙。
沈尚书妻
有沈尚书失其名，常为秦帅亲吏。
其妻狼戾而不谨，又妒忌，沈常如在狴牢之中。
后因闲退，挈其妻孥，寄于凤州，自往东川游索，意是与怨偶永绝矣。
华洪镇东蜀，与沈有布衣之旧，呼为兄。
既至郊迎，执手叙其契阔，待之如亲兄。
遂特创一第，仆马金帛器玩，无有缺者，送姬仆十余辈，断不令归北。
沈亦微诉其事，无心还家。
及经年，家信至，其妻已离凤州，自至东蜀。
沈闻之大惧，遂白于主人，及遣人却之。
其妻致书，重设盟誓，云： 自此必改从前之性，愿以偕老。 
不日而至。
其初至，颇亦柔和；涉旬之后，前行复作。诸姬婢仆悉鞭棰星散，良人头面，皆拿擘破损。
华洪闻之，召沈谓之曰： 欲为兄杀之，如何？ 
沈不可。
如是旬日后又作，沈因入衙，精神沮丧。
洪知之，密遣二人提剑，牵出帷房，刃于阶下，弃尸于潼江，然后报沈。
沈闻之，不胜惊悸，遂至失神。
其尸住急流中不去，遂使人以竹竿拨之，便随流。
来日，复在旧湍之上，如是者三。
洪使系石缒之，沈亦不逾旬，失魂而逝。
得非怨偶为仇也！
悲哉！沈之宿有仇乎？
杨蘧
王赞，中朝名士。
有弘农杨蘧者，曾至岭外，见杨朔荔浦山水，心常爱之，谈不容口。
蘧尝出入赞门下，稍接从容，不觉形于言曰： 侍郎曾见杨朔荔浦山水乎？ 
赞曰： 未曾打人唇绽齿落，安得见耶？ 
因大笑。
此言岭外之地，非贬不去。
袁继谦
晋将少作监袁继谦常说： 顷居青社，假一第而处之，闻多凶怪，昏瞑即不敢出户庭，合门惊惧，莫能安寝。
忽一夕，闻吼声，若有呼于瓮中者，其声重浊，举家师惧，必谓其怪之尤者。
遂于窗隙窥之，见一物苍黑色，来往庭中。
是夕月色晦，睹之既久，似若狗身，而首不能举。
遂以挝击其脑，忽轰然一声，家犬惊叫而去。
盖其日庄上人输税至此，就于其地而糜，釜尚有余者，故犬以首入空器中，而不能出也。
因举家大笑，遂安寝。 
帝羓
