木怪下窦宽吴偃董观京洛士人江叟
花卉怪龙蛇草鲜卑女蕨蛇芥虫崔玄微
木怪下
窦宽
唐扶风窦宽者家于梁山，太和八年秋，自大理评事解县推盐使判官罢职退归，因治园屋。
命家仆伐一树，既伐而有血滂溜，汪然注地，食顷而尽。宽异之，且知为怪。由是闭门绝人事。
至明年冬十一月，郑注李训反，宽与注连，遂诛死于左禁军中。
吴偃
有厉泉县民吴偃家于田野间。
有一女十岁余。
一夕，忽遁去，莫知所往。
后数余日，偃梦其父谓偃曰： 汝女今在东北隅，盖木神为祟。 
偃惊而寤。
至明日，即於东北隅穷其迹，果闻有呼吟之声。
偃视之，见其女在一穴内。
口甚小，然其中稍宽敞。
傍有古槐木，盘根极大。
于是挈之而归，然兀若沈醉者。
会有李道士至，偃请符术呵禁。
其女忽瞬而语曰： 地东北有槐木，木有神，引某自树腹空入地下穴内，故某病。 
于是伐其树。
后数日，女病始愈。
董观
有董观者尝为僧，居于太原佛寺。
太和七年夏，与其表弟王生南游荆楚，后将入长安。
道至商於。一夕，舍山馆中。
王生既寐，观独未寝。忽见一物出烛下，既而掩其烛。
状类人手而无指。
细视，烛影外若有物，观急呼王生。
生起，其手遂去。
观谓王曰： 慎无寝，魅当再来。 
因持挺而坐伺之。良久，王生曰： 魅安在？
兄妄矣？ 
既就寝。
顷之，有一物长五尺余，蔽烛而立，无手及面目。
观益恐，又呼王生。
生怒不起。
观因以挺椹其首，其躯若草所穿。
挺亦随入其中，而力取不可得。
俄乃退去。观虑又来，迨晓不敢寝。
明日，访馆吏。
吏曰： 此西数里有古杉，常为魅，疑即所见也。 
即与观及王生径寻，果见古杉，有挺贯其柯叶间。
吏曰： 人言此为妖且久，未尝见其真。今则信矣。 
急取斧，尽伐去之。
京洛士人
京洛间，有士人子弟失其姓名。
素善雕镂。
因行他邑山路，见一大槐树荫蔽数亩，其根旁瘤瘿如数斗瓮者四焉，思欲取之。
人力且少，又无斧锯之属，约回日采取之。
恐为人先采，乃于衣篑中，取纸数张，割为钱，系之于树瘤上。
意者欲为神树，不敢采伐也。
既舍去，数月而还。
大率人夫并刀斧，欲伐之，至此树侧，乃见画图影，旁挂纸钱实繁，复有以香醮奠之处。士人笑曰： 村人无知信此，可惑也。 
乃命斧伐之次，忽见紫衣神在旁，容色屹然，叱仆曰： 无伐此木。 
士人进曰： 吾昔行次，见槐瘤，欲取之。
以无斧锯，恐人采之，故权以纸钱占护耳。
本无神也，君何止遏？ 
神曰： 始者君权以纸钱系树之后，咸曰神树，能致祸福，相与祈祀。
冥司遂以某职受享酹。
今有神也，何言无之？
若必欲伐之，祸甚至矣。 
士人不听。
神曰： 君取此何用？ 
客曰： 要雕刻为器耳。 
神曰： 若尔，可以善价赎之乎。 客曰： 可 。
神曰： 所须几何？ 
士人曰： 可遗百千。 
神曰： 今奉百绢。
于前五里有坏坟，绢在其中。
如不得者，即复此相见。 
士人遂至坏坟中，果得绢，一无欠焉。
江叟
开成中，有江叟者多读道书，广寻方术，善吹笛。
往来多在永乐县灵仙阁。
时沈饮酒。
适阌乡，至盘豆馆东官道大槐树下醉寝。
及夜艾稍醒，闻一巨物行声，举步甚重。
叟暗窥之，见一人崔嵬高数丈，至槐侧坐，而以毛手扪叟曰： 我意是树畔锄儿，乃瓮边毕卓耳。 
遂敲大树数声曰： 可报荆馆中二郎来省大兄。 
大槐乃语云： 劳弟相访。 
似闻槐树上，有人下来与语。
须臾，饮酌之声交作。
荆山槐曰： 大兄何年抛却两京道上槐王耳。 
大槐曰： 我三甲子，当弃此位。 
荆山槐曰： 大兄不知老之将至，犹顾此位。直须至火入空心，膏流节断，而方知退。
大是无厌之士。
何不如今因其震霆，自拔于道，必得为材用之木，构大厦之梁栋，尚存得重重碎锦，片片真花。
岂他日作朽蠹之薪，同入爨为煨烬耳？ 
大槐曰： 雀鼠尚贪生，吾焉能办此事邪？ 
槐曰： 老兄不足与语。 
告别而去。
及明，叟方起。
数日，至阌乡荆山中，见庭槐森耸，枝干扶疏，近欲十围，如附神物。
遂伺其夜，以酒脯奠之云： 某昨夜，闻槐神与盘豆官道大槐王论语云云某卧其侧，并历历记其说。
今请树神与我言语。 
槐曰： 感子厚意，当有何求？
殊不知尔夜烂醉于道，夫乃子邪！ 
叟曰： 某一生好道，但不逢其师。
树神有灵，乞为指教。使学道有处，当必奉酬。 
槐神曰： 子但入荆山，寻鲍仙师。脱得见之，或水陆之间，必获一处度世。
盖感子之请。慎勿泄吾言也。
君不忆华表告老狐，祸及余矣。 
叟感谢之。
明日，遂入荆山，缘岩循水，果访鲍仙师。
即匍匐而礼之。
师曰： 子何以知吾而来师也？
须实言之。 
叟不敢隐，具陈荆山馆之树神言也。
仙师曰： 小鬼焉敢专辄指人。 
未能大段诛之，且飞符残其一枝。
叟拜乞免。
仙师曰： 今不诛，后当继有来者。 
遂谓叟曰： 子有何能？一一陈之。 
叟曰： 好道，癖于吹笛。 
仙师因令取笛而吹之。
仙师叹曰： 子之艺至矣。但所吹者，枯竹笛耳。
吾今赠子玉笛，乃荆山之尤者。
但如常笛吹之。三年，当召洞中龙矣。
龙既出，必衔明月之珠而赠子。
子得之，当用醍醐煎之三日。
凡小龙已脑疼矣。
盖相感使其然也。
小龙必持化水丹而赎其珠也。
子得当吞之，便为水仙，亦不减万岁。
无烦吾之药也。
盖子有琴高之相耳。
仙师遂出玉笛与之。
叟曰： 玉笛与竹笛何异？ 
师曰： 竹者青也，与龙色相类，能肖之吟，龙不为怪也。玉者白也，与龙相克，忽听其吟，龙怪也，所以来观之。
感召之有能变耳。
义出于玄。 
叟受教乃去。
后三年，方得其音律。
后因之岳阳，刺史李虞馆之。
时大旱，叟因出笛，夜于圣善寺经楼上吹。
果洞庭之渚，龙飞出而降。
云绕其楼者不一，遂有老龙，果衔珠赠叟。
叟得之，依其言而熬之二昼。果有龙化为人，持一小药合，有化水丹，匍匐请赎其珠。
叟乃持合而与之珠，饵其药，遂变童颜。入水不濡。
凡天下洞穴，无不历览。
后居于衡阳，容发如旧耳。
花卉怪
龙蛇草
后汉灵帝中平年夏，陈留郡济阳济阴，冤句离狐，城皋阳武，城郭路边生草，悉备龙蛇鸟兽之形。
《续汉志》曰： 其状五色，毛羽头目足翅皆具。
或作人形，操持弓弩，牛马万物之状。 
是岁，黑山贼张牛角等十余辈并起抄掠，后兄何进秉权，汉遂微弱。
又董卓起兵焚烧宫阙之应。
鲜卑女
晋有士人，买得鲜卑女名怀顺。
自说其姑女为赤苋所魅。
始见一丈夫容质姘净，著赤衣，自云家在侧北。
女于是恒歌谣自得。
每至将夕，辄结束去屋后。
其家伺候，唯见有一株赤苋，女手指环挂其苋茎。
芟之而女号泣，经宿遂死焉。
蕨蛇
太尉郗鉴镇丹阳也，曾出猎。
时二月中，蕨始生。
有一甲士折食一茎，即觉心中潭潭欲吐。因归家。
仍成心腹疼痛。
经半年许，忽大吐，吐一赤蛇长尺余。
尚动摇。
乃挂于檐前，蛇渐焦。
经宿视之，乃是一茎蕨耳，犹昔之所食也。
病遂差。
芥虫
五岭春夏率皆霪水，晴日既少，涉秋入冬方止。
凡物皆易蠹败，萠胶毡罽，无逾年者。
尝买芥菜置壁下，忘食。
数日皆生四足，有首尾，能行走，大如螳螂，但腰身细长耳。
崔玄微
唐天宝中，处士崔玄微洛东有宅。
耽道，饵术及茯苓三十载。
因药尽，领僮仆辈入嵩山采芝，一年方回。
宅中无人，蒿莱满院。
三更后，有一青衣云： 君在院中也，今欲与一两女伴过，至上东门表姨处，暂借此歇。可乎？ 
玄微许之。
须臾，乃有十余人，青衣引入。
有绿裳者前曰： 某姓杨。 
指一人，曰 李氏 。
又一人，曰 陶氏 。
又指一绯小女，曰 姓石名阿措 。
各有侍女辈。
玄微相见毕，乃坐于月下，问行出之由。
对曰： 欲到封十八姨。数日云欲来相看，不得，今夕众往看之。 
坐未定，门外报封家姨来也。
坐皆惊喜出迎。
杨氏云： 主人甚贤，只此从容不恶，诸亦未胜于此也。 
玄微又出见封氏。
言词冷冷。有林下风气。
遂揖入坐。
色皆殊绝，满座芳香，馥馥袭人。
诸人命酒，各歌以送之。
玄微志其二焉。
有红裳人与白衣送酒，歌曰： 皎洁玉颜胜白雪，况乃当年对芳月。
沉吟不敢怨春风，自叹容华暗消歇。 
又白衣人送酒，歌曰： 绛衣披拂露盈盈，淡染胭脂一朵轻。
自恨红颜留不住，莫怨春风道薄情。 
至十八姨持盏，性颇轻佻，翻酒汗阿措衣。
阿措作色曰： 诸人即奉求，余即不知奉求耳。 
拂衣而起。
十八姨曰： 小女弄酒 。
皆起。至门外别。
十八姨南去。
诸人西入苑中而别。
玄微亦不知异。
明夜又来云： 欲往十八姨处。 
阿措怒曰： 何用更去封妪舍，有事只求处士，不知可乎？ 
阿措又言曰： 诸侣皆住苑中，每岁多被恶风所挠，居止不安，常求十八姨相庇。
昨阿措不能依回，应难取力。
处士倘不阻见庇，亦有微报耳。 
玄微曰： 某有何力，得及诸女？ 
阿措曰： 但处士每岁岁日，与作一朱幡，上图日月五星之文，于苑东立之，则免难矣。
今岁已过，但请至此月二十一日，平旦微有东风，即立之。庶夫免患也。 
玄微许之。
乃齐声谢曰： 不敢忘德。 
拜而去。
玄微于月中随而送之。逾苑墙，乃入苑中，各失所在。
依其言，至此日立幡。
是日东风振地，自洛南折树飞沙，而苑中繁花不动。
玄微乃悟。
诸女曰姓杨李陶，及衣服颜色之异，皆众花之精也。
绯衣名阿措，即安石榴也。封十八姨，乃风神也。
后数夜，杨氏辈复至愧谢。
各裹桃李花数斗，劝崔生服之，可延年却老。
愿长如此住卫护某等，亦可致长生。
至元和初，玄微犹在，可称年三十许人。
又尊贤坊田弘正宅，中门外有紫牡丹成树，发花千余朵。花盛时，每月夜，有小人五六，长尺余，游于花上。
如此七八年。人将掩之，辄失所在。
