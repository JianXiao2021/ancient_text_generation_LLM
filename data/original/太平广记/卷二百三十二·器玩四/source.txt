符载破山剑扬州贡郑云逵张存百合花浙右渔人元祯李德裕甘露僧令狐绹裴岳苟讽红沫铁头虔州刺史周邯真阳观陴湖渔者文谷
符载
唐符载文学武艺双绝，常畜一剑，神光照夜为昼。
客游至淮浙，遇巨商舟艦，遭蛟作梗，不克前进。
掷剑一挥，血洒如雨，舟舸安流而逝。
后遇寒食，于人家裹柜粽，粗如桶，食刀不可用，以此剑断之讫。
其剑无光，若顽铁，无所用矣。
古人云：千钩之弩，不为鼷鼠发机。
其此剑之谓乎。破山剑
近世有士人耕地得剑，磨洗诣市。
有胡人求买，初还一千，累上至百贯，士人不可。
胡随至其家，爱玩不舍，遂至百万。
已克明日持直取剑。
会夜佳月，士人与其妻持剑共视。
笑云：此亦何堪，至是贵价。庭中有捣帛石，以剑指之，石即中断。
及明，胡载钱至。
取剑视之，叹曰：剑光已尽，何得如此。
不复买。
士人诘之，胡曰：此是破山剑，唯可一用。
吾欲持之以破宝山，今光芒顿尽，疑有所触。
士人夫妻悔恨，向胡说其事，胡以十千买之而去。
扬州贡
扬州旧贡江心镜，五月五日，扬子江所铸也。
或言无百炼者，六七十炼则止。
易破难成，往往有鸣者。
郑云逵
唐郑云逵少时得一剑，鳞铁星錍，有时而吼。常庄居，横膝玩之。
忽有一人从庭树窣然而下，紫衣朱帻，被发露剑而立。
黑气周身，状如重雾。
郑素有胆气，佯若不见。
其人因言：我上界人，知公有异剑，愿借一观。
郑谓曰：此凡铁耳。
君居上界，岂藉此乎？
其人求之不已。
郑伺更良久，疾斫之，不中。
刜坠黑气著地，数日方散。
张存
唐段成式，其友人温介云：大历中，高邮百姓张存以踏藕为业。
尝于陂中见旱藕稍大如臂，遂尽力掘之，深二丈，大至合抱。以不可穷，乃断之。
中得一剑长二尺，色青无刃，存不之宝。
邑人有知者，以十束薪获焉。
其藕无丝。
百合花
唐元和末，海陵夏侯一庭前生百合花，大如常数倍，异之。
因发其下，得臂匣十三重，各匣一镜。
至第七者，光不触，照日光环一丈。
其余规铜而已。
浙右渔人
唐李德裕，长庆中，廉问浙右。
会有渔人于秦淮垂机网下深处，忽觉力重，异于常时。
及敛就水次，卒不获一鳞，但得古铜镜可尺余，光浮于波际。
渔人取视之，历历尽见五脏六腑，血萦脉动，竦骇气魄。
因腕战而坠。
渔人偶话于旁舍，遂闻之于德裕。
尽周岁，万计穷索水底，终不复得。
元祯
唐丞相元祯之镇江夏也，常秋夕登黄鹤楼。
遥望其江之湄，有光若残星焉，遂令亲信一人往视之。
其人棹小舟，直诣光所，乃钓船中也。
询彼渔者，云：适获一鲤，光则无之。
其人乃携鲤而来。
既登楼，公命庖人剖之。腹中得镜二，如钱大，而面相合。
背则隐起双龙，虽小而鳞鬣爪角悉具。
精巧且泽，常有光耀。
公宝之，置卧内巾箱之中。
及相国甍，镜亦亡去。
李德裕
唐太尉卫公李德裕，尝有老叟诣门。
引五六辈舁巨桑木请谒焉，阍者不能拒之。
德裕异而出见，叟曰：此木某家宝之三世矣。
某今年耄，感公之仁德，且好奇异，是以献耳。
木中有奇宝，若能者断之，必有所得。
洛邑有匠，计其年齿已老，或身已殁。
子孙亦当得其旨。
设非洛匠，无能有断之者。
公如其言，访于洛下，匠已殂矣。
子随使而至。
玩视良久曰：可徐而断之。
因解为二琵琶槽，自然有白鸽，羽翼嘴足，巨细毕备。
匠料之微失，原薄不中，一鸽少其翼。
公以形全者进之，自留其一。
今犹在民间。
水部员外卢延让，见太尉之孙，道其事。
甘露僧
唐润州甘露寺僧某者道行孤高，名重江左。
李卫公德裕廉问日，常与之游。
及罢任，以方竹杖一枝留赠焉。
方竹出大宛国，坚实而正方，节眼须牙，四面对出，实卫公之所宝也。
及再镇浙右，其僧尚在。
公问曰：前所奉竹杖无恙否。
僧对曰：已规圆而漆之矣。
公嗟惋弥日。
令狐绹
唐丞相令狐绹因话奇异之物，自出铁筒，径不及寸，长四寸，内取小卷书于日中视之，乃九经并足。
其纸即蜡浦团，其文匀小。首尾相似，其精妙难以言述。
又倾其中，复展看轻绢一匹。
度之四丈无少，秤之才及半两，视之似非人世所。
返报，太守惧。
追叟欲加刑，叟曰：乞使君不草草，某知书，褚辈只须此笔。
乞先见相公书迹，然后创制。
太守示之，叟笑曰：若如此，不消使君破三十钱者，且更寄五十管。
如不称，甘鼎镬之罪。
仍乞械击，俟使回期。
太守怒稍解，且述叟事。云：睹相公神翰，宜此等笔。
相府得之，试染翰甚佳。复书云：笔大可意，宜优赐匠人也。
太守喜，以束帛赠叟而遣之。
周邯
唐周邯自蜀沿流，尝市得一奴，名曰水精，善于探水，乃昆仑白水之属也。
邯疑瞿塘之深，命水精探之。移时方出，云：其下有关，不可越渡，但得金珠而已。
每遇深水潭洞，皆命奴探之，多得宝物。
闻汴州八角井多有龙神，时有异手出于井面。欲使水精探之，而犹豫未果。
其友邵泽有利剑，常自神之。
解剑授奴，遣之入井。
邯与泽于外以俟之，悄然经久，忽见水精高跃出井，未及投岸，有大金手拿之复入，剑与奴自此并失。
邯悲其水精，泽恨其宝剑，终莫穷其事。
他日，有人谓邯曰：此井乃龙神所处，水府灵司。
岂得辄犯，可祭而谢之。
邯乃祭谢而去。真阳观
新浙县有真阳观者，即许真君弟子曾真人得道之所。
其常住有庄田，颇为邑民侵据。
唐僖宗朝，南平王钟传据江西八州之地。
时观内因修元斋，忽有一香炉自天而下。
其炉高三尺，下有一盘。盘内出莲花一枝，花有十二叶。叶间隐出一物，即十二属也。
炉顶上有一仙人，戴远游之冠，着云霞之衣，相仪端妙。
左手搘颐，右手垂膝，坐一小盘石。
石上有花竹流水松桧之状，雕刊奇怪，非人工所及也。
其初降时，凡有邑民侵据本观庄田，即蜚于田所，放大光明。
邑民惊惧，即以其田还观，莫敢逗留。
南平王闻其灵异，遣使取炉，至江西供养。
忽一日失炉，寻之却至旧观。
道俗目之为瑞炉。
故丞相乐安公孙偓南迁，路经此观。留题。
末句云：好是步虚明月夜，瑞炉蜚下醮坛前。
其瑞炉比如金色，轻重不定。
寻常举之，只可及六七斤。
曾有一盗者窃之，虽数人亦不能举。
至今犹在本观，而不能复蜚矣。
陴湖渔者
徐宿之界有陴湖周数百里。
两州之莞葪萑苇，迨芰荷之类，赖以资之。
唐天佑中，有渔者于网中获铁镜，亦不甚涩，光犹可鉴面，阔六五寸，携以归家。
忽有一僧及门，谓渔者曰：君有异物，可相示乎。
答曰：无之。
僧曰：闻君获铁镜，即其物也。
遂出之。
僧曰：君但却将往所得之处照之，看有何睹。
如其言而往照，见湖中无数甲兵。
渔者大骇，复沉于水。
僧亦失之。
耆老相传，湖本陴州沦陷所致，图籍亦无载焉。文谷
伪蜀词人文谷，好古之士也。
尝诣中书舍人刘光祚，喜曰：今日方与二客为约，看予桃核杯。
文方欲问其由，客至。
乃青城山道士刘云，次乃升宫客沈默也。
刘谓之曰：文员外亦奇士。
因令取桃核杯出视之。
杯阔尺余，纹彩燦然，真蟠桃之实也。
刘云：予少年时，常游华岳。逢一道士，以此核取瀑泉盥洗，予睹之惊骇。
道士笑曰：尔意欲之耶。
即以半片见授。
予宝之有年矣。
道士刘云出一白石，圆如鸡子。
其上有文彩，隐出如画，乃是二童子，持节引仙人，眉目毛发，冠履衣帔，纤悉皆具。
云：于麻姑洞石穴中得之。
沈默亦出一石，阔一寸余，长二寸五分。
上隐出盘龙，鳞角爪鬣，无不周备。
云：于巫峡山中得之。
文谷一日尽睹此奇物，幸矣。
