千日酒擒奸酒若下酒昆仑觞碧筒酒九酝酒消肠酒青田酒粘雨酒
酒名南方酒李景让夏侯孜孙会宗陆扆
酒量山涛周顗裴弘泰王源中
嗜酒徐邈刘伶酒臭
千日酒
昔有人名玄石，从中山酒家沽酒。
酒家与千日酒，忘语其节。
至家醉卧，不醒数日。
家人不知，以为死也，具棺殓葬之。
酒家至千日，乃忆玄石前来沽酒，醉当醒矣。
遂往索玄石家而问之，云：石亡已三年，今服阕矣。
于是与家人至玄石墓，掘冢开视，玄始醒，起于棺中。
擒奸酒
河东人刘白坠者善于酿酒。
六月中时暑赫，刘以罂贮酒，曝于日中。
经一旬，酒味不动，饮之香美，醉而不易醒。
京师朝贵出郡者，远相饷餽，逾于千里。
以其可至远，号曰鹤觞，亦名骑驴酒。
永熙中，青州刺史毛鸿宾带酒之任。
路中夜逢劫盗，盗饮之皆醉，遂备擒获。
因此复名擒奸酒。
游侠语曰：不畏张弓拔刀，唯畏白坠春醪。
若下酒
《舆地志》：村人取若下水以酿酒，醇美。俗称若下酒。
张协士所云：荆州乌程，豫北竹叶。即此是也。
昆仑觞
魏贾摪家累千金，博学善著作。
有苍头善别水，常令乘小舟于黄河中。以瓠匏接河源水，一日不过七八升。
经宿，器中色如绛。
以酿酒，名昆仑觞，酒之芳味，世间所绝。
曾以三十斛上魏庄帝。
碧筒酒
历城北有使君林。
魏正始中，郑公悫三伏之际，每率宾僚避暑于此。
取大莲叶置砚格上。盛酒三升。
以簪刺叶，令与柄通。屈茎上，轮菌如象鼻。传吸之，名为碧筒。
历下效之，言酒味杂莲气，香冷胜于冰。
九酝酒
张华既贵，有少时知识来候之。华与共饮九酝酒，为酣畅，其夜醉眠。
华常饮此酒，醉眠后，辄敕左右，转侧至觉。
左右依常时为张公转侧，其友人无人为之。
至明，友人犹不起。
华咄云：此必死矣。
使视之，酒果穿肠流，床下滂沱。消肠酒
张华为醇酒，煮三薇以渍曲蘖。
蘖出西羌，曲出北胡。
胡中有指星麦，四月火星出，获麦而食之。
蘖用水渍，三夕而麦生萌芽。
以平旦时鸡初鸣而用之，俗人呼为鸡鸣麦。
以酿酒，清美鬯。
久含令人齿动，若大醉不摇荡，使人肝肠烂，当时谓之消肠酒。或云，醇酒可为长宵之乐。
二说声同而事异焉。
青田酒
乌孙国有青田核，莫知其树与实。
而核大如五六升瓠，空之盛水，俄而成酒。
刘章曾得二枚，集宾设之，可供二十人。
一核方尽，一核所盛，复中饮矣。
唯不可久置，久则味苦难饮。
因名其核曰青田壶，酒曰青田酒。
粘雨酒
石虎于大武殿前起楼，高四十丈。
结珠为帘，垂五色玉珮。上有铜龙，腹空，盛数百斛酒。
使胡人于楼上噀酒，风至，望之如云雾。
名曰粘雨台，使以洒尘。
酒名
酒名：郢之富水，乌城之若下，荥阳之土窟春，富平之石冻春，剑南之烧春，河东之乾和蒲桃，岭南之灵溪博罗，宜成之九酝，浔阳之湓水，京城之西市腔，虾蟆陵之郎官清。河汉之三勒浆，其法出波斯。
三勒者，谓庵摩勒、毗黎勒、诃黎勒。
南方酒
新州多美酒。
南方酒不用曲蘖，杵米为粉，以众草叶胡蔓草汁溲，大如卵，置蓬蒿中阴蔽，经月而成。
用此合糯为酒。
故剧饮之后，既醒，犹头热涔涔，有毒草故也。
南方饮既烧。即实酒满瓮，泥其上，以火烧方熟。
不然，不中饮。
既烧即揭瓶趋虚，泥固犹存。
沽者无能知美恶，就泥上钻小穴可容筋，以细筒插穴中，沽者就吮筒上，以尝酒味，俗谓之滴淋。
无赖小民空手入市，遍就酒家滴淋，皆言不中，取醉而返。
南人有女数岁，即大酿酒。
既漉，候冬陂池水竭时，置酒罂，密固其上，痤于陂中。
至春涨水满，不复发矣。
候女将嫁，因决陂水，取供贺客。南人谓之女酒。
味绝美，居常不可致也。
李景让
大中年，丞郎宴席，蒋伸在座。忽斟一杯言曰：席上有孝于家，忠于国，及名重于时者，饮此爵。
众皆肃然，无敢举者。
独李公景让起引此爵，蒋曰：此宜其然。
夏侯孜
崔郢为京尹日，三司使在永达亭子宴丞郎。崔乘酒突饮，众人皆延之。
时谯公夏侯孜为户部使，问曰：尹曾任给舍否？
崔曰：无。
谯公曰：若不曾历给舍，京光尹不合冲丞郎宴。
命酒乣来，命下筹，且吃罚爵。
取三大器物。引满饮之。
良久方起。
孙会宗
唐孙会宗仆射，即渥相大王父也。
宅中集内外亲表开宴。
有一甥侄为朝官，后至。及中门，见绯衣官人，衣襟前皆是酒涴，咄咄而出。不相识。
顷即席，说于主人。
讶无此官。沉思之，乃是行酒时，阶上酹酒，草草倾泼也。
自此每酹酒，止则身恭跪，一酹而已，自孙氏始，今人三酹非也。
陆扆
陆相扆出典夷陵时，有士子修谒。
相国与之从容，因命酒酌劝。
此子辞曰：天性不饮酒。
相曰：诚如所言，已校五分矣。
盖平生悔吝有十分，不为酒困，自然减半也。
酒量
山涛
山涛字巨源，饮酒量至八斗。
武帝欲试之，使人私默以记之，至量而醉。
周顗
周顗字伯仁，饮酒至量一石。
及过江，虽日醉，每恨无对。
偶有归对北来，顗遇之，为忻然。乃置酒二石共饮，各大醉。
及醒，顗使人视，客已腐肋而死矣。裴弘泰
唐裴均之镇襄州，裴弘泰为郑滑馆驿辷官，充聘于汉南。遇大宴，为宾司所漏。
及设会，均令走屈郑滑裴辷官。
弘泰奔至，均不悦。
责曰：君何来之后，大涉不敬。
酌后至酒，已投乣筹。
弘泰谢曰：都不见客司报宴，非敢慢也。
叔父舍罪，请在座银器，尽斟酒满之。
器随饮以赐弘泰，可乎？
合座壮之，均亦许焉。
弘泰次第揭座上小爵，以至觥船。
凡饮皆竭，随饮讫。
即置于怀，须臾盈满。
筵中有银海，受一斗以上，其内酒亦满。
弘泰以手捧而饮，饮讫。
目吏人，将海覆地，以足踏之，卷抱而出，即索马归驿。
均以弘泰纳饮器稍多，色不怿。
午后宴散，均又思弘泰之饮，必为酒过度所伤，忧之。
迨暮，令人视饮后所为。
使者见弘泰戴纱帽，于汉阴驿厅，箕踞而坐。
召匠秤得器物，计二百余两。
均不觉大笑。明日再饮，回车日，赠遗甚厚。
王源中
王源中，文宗时为翰林承旨。
暇日，与诸昆季蹴踘于太平里第。
球子击起，误中源中之额，薄有所损。
俄有急召，比至，上讶之。
源中具以上闻，上曰：卿大雍睦。
命赐酒二盘，每盘贮十金碗，每碗各容一升许，宣今并碗赐之。
源中饮之无余，略无醉容。
嗜酒
徐邈
魏徐邈字景山，为尚书郎。
时禁酒，邈私饮沉醉。
从事赵达问曹事，邈曰：中圣人。
达白太祖，太祖甚怒。
鲜于辅曰：醉人谓清酒为圣人，浊酒为贤人。
邈性修慎，偶醉言耳。
乃得免罪。
刘伶
刘伶常乘鹿车，携一壶酒，使人荷锸随之。
曰：死便埋我。其遗形如此。
渴甚，求酒于妻。妻藏酒弃器，谏曰：非养生之道，宜断之。伶曰：善。
当祝鬼神自誓，便可具酒肉。
妻从之。
伶跪祝曰：天生刘伶，以酒为名。
一饮一石，五斗解酲。
妇人之言，必不可听。
于是酌酒御肉，塊然复醉。
酒臭
义宁初，一县丞衣缨之胄。年少时，甚有丰采。涉猎书史，兼有文性。
其后沉湎于酒，老而弥笃。
日饮数升，略无醒时。
得病将终，酒臭闻于数里，远近惊愕，不知所由。
如此一旬，此人遂卒。
故释典戒酒，令人昏痴。
今临亡酒臭，彰其入恶道而。
