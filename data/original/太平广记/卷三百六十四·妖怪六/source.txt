江淮士人李鹄僧智圆南孝廉谢翱僧法长河北村正僧弘济金友章于凝
江淮士人
江淮有士人庄居，其子年二十余，尝病厌。
其父一日饮茗，瓯中忽靤起如瓯，高出瓯外，莹净若琉璃。
有人长一寸，立于沤上，高出瓯中。
细视之，衣服状貌，乃其子也。
食顷爆破，一无所见，茶碗如旧，但有微璺耳。
数日，其子遂著神，译神言，断人休咎不差。
李鹄
前秀才李鹄，觐于颍川，夜至一驿。
才卧，见物如猪者，突上厅阶。
鹄惊走，透后门，投驿厩，潜身草积中，屏息伺之。
怪亦随至，声绕草积数匝，瞪目视鹄所潜处，忽变为巨星，腾起，数道烛天。
鹄左右取炬，索鹄于草积中，鹄已卒矣。
半日方苏，因说所见。
未旬，无疾而卒。
僧智圆
郑余庆在梁州，有龙兴寺僧智圆，善总持敕勤之术，制邪理病，多著效。
日有数十人候门，智圆老，稍倦。
郑颇敬之，因求住城东隙地，起草屋而居，有沙弥行者各一人。
数年，暇日，智圆向阳科脚甲，有布衣妇人，甚端丽，至阶作礼，泣曰：妾不幸，夫亡子幼，老母危病，知师神咒助力，乞加救护。
智圆曰：贫道本厌城隍喧湫，兼烦于招谢。
弟子母病，可就此为加持也。
妇人复再三泣请，且言母病亟，不可举扶，智圆亦哀而许之。
乃言从此向北二十余里，至一村，村侧近有鲁家庄，但访韦十娘所居也。
智圆诘朝。如言行二十余里，历访不得，乃还。
明日，妇人复至，僧责曰：贫道昨日远赴约，何差谬如此？
妇人言：只去师所止处二三里耳。
师慈悲，必为再往。
僧怒曰：老僧衰暮，今誓不出。
妇人乃大声言：慈悲何在耶？
今事须去。
因上阶牵僧臂，僧惊迫，亦疑其非人，恍惚以小刀刺之，妇人遂倒，乃沙弥误中刀，流血死矣。
僧遽与行者瘗于饭瓮下。
沙弥本村人，家去兰若十余里。
其日，家人悉在田，有人皂衣褐袱，乞浆于田中，且说其事。
沙弥父母，举家号哭，诣僧，僧犹绐焉。
其父及锹索而获，即诉于官。
郑公大骇，俾求盗吏细按，意其必冤也。
僧具陈状，复白：贫道宿债，有死而已。
按者亦以死论。僧求假七日命，持念，为将来资粮，余庆哀而许之，僧沐浴设坛，急印契缚檋，考其魅，凡三夕，妇人见于坛上，言：我类不少，所求食处，辄为师破除。
沙弥且在，能为誓不持念，必相还也。
智圆恳为设誓，妇人喜曰：沙弥在城南某村古丘中。
僧言于官吏，如其言寻之，沙弥果在，神已痴矣。
发沙弥棺中，乃一苕帚也。
僧自是绝其术。
南孝廉
唐南孝廉，失其名，莫知何许人，能作鲙，彀薄缕细，轻可吹起。
操刀响捷，若合节奏。
因会客炫伎，先起架以陈之，忽暴风雨。
震一声，鲙悉化为胡蝶飞去。
南惊惧，遂折刀，誓不复作。
谢翱
陈郡谢翱者，尝举进士，好为七字诗。
其先寓居长安升道里，所居庭中，多牡丹。
一日晚霁，出其居，南行百步，眺终南峰。
伫立久之，见骑自西驰来，绣缋仿佛，近乃双鬟，高髻靓妆，色甚姝丽。
至翱所，因驻谓翱：郎非见侍耶？翱曰：步此，徙望山耳。
双鬟笑，降拜曰：愿郎归所居。
翱不测，即回望其居，见一青衣三四人，偕立其门外。
翱益骇异。
入门，青衣俱前拜。
既入，见堂中设茵毯，张帷帘，锦绣辉映，异香遍室。
翱愕然且惧，不敢问。
一人前曰：郎何惧？固不为损耳？
顷之，有金车至门，见一美人，年十六七，风貌闲丽，代所未识。降车入门，与翱相见，坐于西轩。谓翱曰：闻此地有名花，故来与君一醉耳。
翱惧稍解。
美人即命设馔同食，其器用物，莫不珍丰。
出玉杯，命酒递酌。翱因问曰：女郎何为者？
得不为他怪乎？
美人笑不答，固请之，乃曰：君但知非人则已，安用问耶？
夜阑，谓翱曰：某家甚远，今将归，不可久留此矣。
闻君善为七言诗，愿有所赠。
翱怅然，因命笔赋诗曰：阳台后会杳无期，碧树烟深玉漏迟。
半夜香风满庭月，花前竟发楚王时。
美人览之，泣下数行曰：某亦尝学为诗，欲答来赠，幸不见诮。
翱喜而请，美人求绛笺，翱视笥中，唯碧笺一幅，因与之。
美人题曰：相思无路莫相思，风里花开只片时。
惆怅金闺却归处，晓莺啼断绿杨枝。
其笔札甚工，翱嗟赏良久。
美人遂顾左右，撒帐帘，命烛登车。
翱送至门，挥泪而别。
未数十步，车与人马，俱亡见矣。
翱异其事，因贮美人诗笥中。
明年春，下第东归，至新丰，夕舍逆旅。因步月长望，感前事，又为诗曰：一纸华笺丽碧云，余香犹在墨犹新。
空添满目凄凉事，不见三山缥缈人。
斜月照衣今夜梦，落花啼雨去年春。
红闺更有堪愁处，窗上虫丝镜上尘。
既而朗吟之。
忽闻数百步外，有车音西来甚急。
俄见金闺从数骑，视其从者，乃前时双鬟也。
惊问之，双鬟遽前告，即驻车，使谓翱曰：通衢中恨不得一见。翱请其舍逆旅，固不可。
又问所适，答曰：将之弘农。
翱因曰：某今亦归洛阳，愿偕东可乎？
曰：吾行甚迫，不可。
翱亦为之悲泣，因诵以所制之诗，美人曰：不意君之不忘如是也，幸何厚焉？
又曰：愿更酬此一篇。
翱即以纸笔与之，俄顷而成曰：惆怅佳期一梦中，五陵春色尽成空。
欲知离别偏堪恨，只为音尘两不通。
愁态上眉凝浅绿，泪痕侵脸落轻红。
双轮暂与王孙驻，明日西驰又向东。
翱谢之，良久别去。
才百余步，又无所见。
翱虽知为怪，眷然不能忘。
及到陕西，遂下道至弘农，留数日，冀一再遇。
竟绝影响，乃还洛阳。出二诗，话于友人。
不数月，以怨结遂卒。
僧法长
河南龙门寺僧法长者，郑州原武人。
宝历中，尝自龙门归原武。家有田数顷，稔则未刈。
一夕，因乘马行田间。
马忽屹不前，虽鞭抶，辄不动，唯瞪目东望，若有所见。
时月明，随其望数百步外，有一物，如古木色，兀然而来。
长惧，即回马走道左数十步，伺之。
其物来渐近，乃白气，高六七尺，腥秽甚，愈于鲍肆。
有声绵绵，如呻吟，西望而去。
长策马随其后，常远数十步。
行一里余，至里民王氏家，遂突入焉，长驻马伺之。
顷之，忽闻其家呼曰：车宇下牛将死，可偕来视之！
又顷，闻呼：后舍驴蹶仆地，不可救！
又顷。闻惊哭。
有出者，长佯过讯之，曰：主人有子十余岁，忽卒。
语未竟。又闻哭音，或惊叫，联联不已。
夜分后，声渐少，迨明而绝。
长骇异，即具告其邻，偕来王氏居侦之。其中悄然无闻，因开户，而其家十余人皆死，鸡犬无存焉。
河北村正
处士郑宾于言，尝客河北，有村正妻新死，未敛。
日暮，其儿女忽觉有乐声渐进，至庭宇，尸已动矣。
及入房，如在梁栋间，尸遂起舞。
乐声复出，尸倒。
旋出门，随乐声而去。
其家惊惧，时月黑，亦不敢寻逐。
一更，村正方归，知之，乃折一桑枝如臂，被酒大骂寻之，入墓林，约五六里，复觉乐声在一柏林上。
乃近树，树下有火荧荧然，尸方舞矣。
村正举杖击之，尸倒，乐声亦止，遂负而还。
僧弘济
医僧行儒说，福州有僧弘济，斋戒精苦。
尝于沙岸得一颅骨，遂贮衣篮中。
归寺数日，忽眠中有物啮其耳，以手拨之落，声如数升物，疑其颅骨所为也。
及明，果坠在床下，遂破为六片，零置瓦沟中。
夜半，有火如鸡卵，次第入瓦下，烛之，弘济责曰：尔不能求生人天，凭朽骨何也？
于是怪绝。
金友章
金友章者，河内人，隐于蒲州中条山，凡五载。
山有女子，日常挈瓶而汲溪水，容貌殊丽。
友章于斋中遥见，心甚悦之。
一日，女子复汲，友章蹑屣企户而调之曰：谁家丽人，频此汲耶？
女子笑曰：涧下流泉，本无常主，须则取之，岂有定限？
先不相知，一何造次！
然儿止居近里，少小孤遗。今且托身于姨舍，艰危受尽，无以自适。
女曰：君子既不以貌陋见鄙，委焉敢拒违？
然候夜而赴佳命。言讫，女子汲水而去，是夕果至。
友章迎之入室，夫妇之道，久而益敬。
友章每夜读书，常至宵分，妻常坐伴之，如此半年矣。
一夕，友章如常执卷，而妻不坐，但伫立侍坐。
友章诘之，以他事告。
友章乃令妻就寝，妻曰：君今夜归房，慎勿执烛，妾之幸矣。
既而友章秉烛就榻，即于被下，见其妻乃一枯骨耳。
友章惋叹良久，复以被覆之。
须臾，乃复本形，因大悸怖，而谓友章曰：妾非人也，乃山南枯骨之精，居此山北。
妾受此楚毒，不胜其苦，向以化身未得，岂意金郎视之也。
事以彰矣，君宜速出，更不留恋。
盖此山中，凡物总有精魅附之，恐损金郎。
言讫，涕泣呜咽，因尔不见，友章亦凄恨而去。
于凝
岐人于凝者，性嗜酒，常往来邠泾间。
故人宰宜禄，因访饮酒，涉旬乃返。
既而宿醒未愈，令童仆先路，以备休憩。
时孟夏，麦野韶润，缓辔而行，遥见道左嘉木美荫，因就焉。
上有乌鸢纷飞，嘲噪甚众。
凝良久稍逼，枯骨乃竦然挺立，骨节绝伟。
凝心悸，马亦惊走，遂驰赴旅舍。
而先路童仆出迎，相顾骇曰：郎君神思，一何惨悴！
凝即说之。
适有泾倅十余。各执长短兵援蕃。觇以东。皆曰：岂有是哉？
洎逆旅少年辈，集聚极众。
凝即为之导前，仍与众约曰：倘或尚在，当共碎之。
虽然，恐不得见矣。
俄到其处，而端坐如故。
或则叫噪，曾不动摇；或则弯弓发矢，又无中者；或欲环之前进，则亦相顾莫能先焉。久之，枯骸欻然自起，徐徐南去。
日势已晚，众各恐詟，稍稍遂散。
凝亦鞭马而回。
远望，尚见乌鹊翔集，逐去不散。
自后凝屡经其地，及询左近居人，乃无复见者。
