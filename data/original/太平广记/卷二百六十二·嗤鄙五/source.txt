宇文翃韩简胡令杨铮谢柴书郡牧张咸光长须僧道流三妄人
周韦二子不识镜啮鼻助丧礼外学归行吊痴婿鲁人执杆齐人学瑟市马
昭应书生
时窦年四十余，方谋继室，兄回为谏议，能为人致登第。
遂娉女于璠，为言于回矣，果有所获。
相公韦公说，即其中表，甚鄙之。
因滑台杜志名，时有丧遭火，几棺柩，家人云： 老鼠尾曳火入库内，因而延燎。 
杜谓宇文曰： 鱼将化龙，雷为烧尾。近日老鼠亦有烧尾之事。
用以讥之，
韩简
唐魏博节度使韩简性粗质，每对文士，不晓其说，心常耻之，乃召一孝廉讲《论语》。至《为政》篇，翌日谓诸从事曰：仆近方知古人淳朴，年至三十，方能行立。
外有闻者，无不绝倒。
胡令
奉先县有令，姓胡，忘其名。
渎货靳食，僻好博奕。
邑寄张巡官，好尚既同，往来颇洽。
每会棋，必自旦及暮。品格既停，略无厌倦。
然宰君时入中门，少顷，又来对棋。
如是日日，早入晚归，未尝设食于张，不胜饥冻。
潜知之。时入盖自食而复出，及暮辞宰曰：且去也，极是叨铁。
胡唯唯而已。张去，胡忽思之曰：此人相别云： 极是叨铁 ，出何文谭？
急令追之。
曰：还见冶炉家，置一铁攒长杖乎？
只此是。
炉中猛火炎炽，铁汁或未消融，使此杖时时于炉中橦猛火了，却出来，移时又橦猛火了，却出来，只此是叨铁也。
言讫而去。胡入室，话于妻子。再三思之，方知讽其每日自入，噇猛火了，却出来棋也。
凡靳食倦客之士，时人多以此讽之。
杨铮
蜀秀才杨铮，行恶思，或故作落韵，或丑秽语，取人笑玩。
装修卷轴，投谒王侯门，到者无不逢迎。雄藩火幕，争驰车马迎之。
铮每行，仆马甚盛，平头骑从骡，携书袋。
偏郡小邑，尤更精意承事之，虑其谤渎。
黔南节度使王茂权，聪明，有文武才。四方负艺之士，罔不集其门。
召铮至，饬东阁，尽礼待之。
时令贡恶诗，以为欢笑。
诸客请召，有不得次者，以为怏怏。
茂权一日忽屏从谓之曰：秀才客子，当州必欲咨留，相伴至罢镇同归，可乎？
如可，则当奉为卜娶，所居奉留。
铮欣然从之。
权令媒氏与问名某氏之属。
至于成迎，筵宴容质异常端丽。
及成礼，遽遭殴辱，左右婢仆，皆是扶同共相毁詈，不胜其苦。
乃是茂权诈饬无须少年数辈，皆浓装艳服以绐之。
然后茂权自赴会大笑。此后复就茂权。屡自乞一邑。
初有难色，宾从其谘，方许之。遂命给蕳署。
及其治行李，择良日辞谢。本邑迎候人力，自衙门外至通衢。
忽有二健步，手执一牒，当街趋拽下马，夺去中带，云：有府断，摄官送狱，荷校灭耳！
茂权遂诈作计，赠遗二夫，令脱逃而遁。潜藏旬日，方召出之。
军州大以为笑。
谢柴书
唐有内大臣学作别纸言语。凤翔节度使寄柴数车，回书谢云：蒙惠也愚若干。
郡牧
唐有膏梁子出刺，郡人迎候甚至，前任与之设交代之礼。
仪无缺者，二礼生具头冠礼衣，相其宾主，升降揖让。
而新牧巑岏踧踖。
敛容低视，不敢正面对礼生。
及礼毕，使人再三传话，慰劳感谢，皆莫涯其意。
翌日，于内阁，从礼生从容，生极惶恐，罔知去就。
既坐，颦蹙低语曰：贤尊安否？
礼生唯唯。
又曰：顷年营大事时，极烦贤尊心力。
生亦懵然。
及罢，有亲知细询之，乃曰：此礼生缘方相子弟，昔曾使他家君，是以再三感谢。
且士流中亦有故为轻薄者，亦有昧于菽爽，不能分别者。
信而有之。
张咸光
梁龙德年，有贫衣冠张咸光，游乞无度。
于梁宋之间，复有刘月明者，与咸光相类。
常怀匕著，每游贵门。即遭虐戏。
方飧则夺其匕著，则袖中出而用之。
梁驸马温积谏议，权判开封府事。咸光忽遍诣豪门告别。问其所诣，则曰：往投温谏议也。
问有何绍介而往，答曰：顷年大承记录，此行必厚遇也。大谏常制《碣山潜龙宫上梁文》云：馒头似碗，胡饼如笠。
畅杀刘月明主簿，喜杀张咸光秀才。
以此知必承顾盼。
闻者绝倒。
长须僧
三蜀有长须长老，自言是宰相孔谦子，莫知谁何。
不剃发须，皓然垂腹。
拥百余众，自江湖入蜀。
所在氓俗，瞻骇仪表，争相腾践而礼其足。
凡所经曲，倾城而出，河目海口，人莫之测。
至蜀，螺钹迎焉。
先谒枢密使宋光嗣，因问曰：师何不剃须？
答曰：落发除烦恼，留髭表丈夫。
宋大恚曰：吾无髭，岂是老婆耶？
遂揖出，俟剃却髭，即引朝见。
徒众既多，旬日盘桓，不得已剃髭而入。
徒众耻其失节，悉各散亡。
伪蜀主问曰：远闻师有长须之号，何得如是？
对曰：臣在江湖，尝闻陛下已证须陀洹果，是以和须而来；今见陛下将证阿那舍果，是以剃须而见。
少主初未喻，首肯之。
及近臣解释，大为欢笑。
后住持静乱寺，数为大众论讼，有上足，以不谨获罪。
伶人藏柯曲深慕空门，而不知其中猥细。
谓是清静，舍俗落发。
谨事瓶钵，渐见秽监。诟詈而出，以袈裟挂于寺门曰：吾比厌俗尘，投身清洁之地，以涤其业鄣。
今大师之门，甚于花柳曲，吾不能为之。
遂复归于乐籍。
蜀人谓师曰：一事南无，折却长须。
道流
□□□□任兴元节判。
离秦州乡地，未及岁年，忽有来寻师者。
赍亲表施州刺史刘缄封，衣紫而来，兼言往洋州求索。
询其行止，云：某忝窃乡关之分，先于秦州西升观，入道多年。
遂沉吟思之，当离乡日，观中无此道流，深感其命服所求。
其人亦匆匆而过。旬月间，自洋源回，薄有所获。
告辞之意，亦甚挥遽。
遂设计延伫，拂榻止之。
夜静，沃以醲醪数瓯，然后徐询之曰：尊师身边紫绶，自何而得？
宜以直诚相告。
对曰：此是先和尚命服，传而衣之。
乃是广修寺著紫僧弟子，师既殂，乃舍空门，投西升观入道，便以紫衣而服之。
自谓传得本师衣钵，岂有道士窃衣先和尚紫衣？
未之前闻。
三妄人
孙光宪在蜀时，曾到资州，见应贞观李道士，话州有姓赵人，闭关却扫，以廊庙自期。
都虞侯阎普敬异之，躬自趋谒。
阎魁梧丈夫，赵生迎门，愕眙良久，磬折叙寒温曰：伏惟貔貅。
阎乃质于先容者，俾询之，赵生曰：若云熊罴，即须宰相之才，方当此语。阎公止于都头已来，只销呼为貔貅。
人闻咸笑之。
又一士自称张舍人。诉于光宪曰：兄长以术惑我心神。
宪谓曰：得非盅毒厌胜之术耶？
张曰：非也，乃用鬼谷子押阖，捭破我心神，至今患心风不禁。
又江陵颜云，偶收诸葛亮兵书，自言可用十万军，吞并四海。
每至论兵，必攘袂叱咤，若对大敌。时人谓之检谱角觝也。
时有行军王副使，幽燕旧将，声闻宇内。颜生候谒，称是同人，自言大志不伸，丧良友也，每恸哭焉。
周韦二子
周韦巽，太尉昭度之子也。
尪懦昏钝，率由婢妪。
仕伪蜀王氏，以事旧优容之，因至卿监。
或为同列所讥，云：三公门前出死鼠。
巽曰：死鼠门前出三公。
周即蜀相周博雅之子，为王氏驸马都尉，性识庸鄙。
国亡后，与贫丐者为伍，俾一人先导爵里于阛阓酒肆，有哀之者，日获三二百钱，即与其徒饮啖而已。咸嗟叹之。
不识镜
有民妻不识镜。
夫市之而归。妻取照之，惊告其母曰：某郎又索一妇归也。
其母也照曰：又领亲家母来也。
啮鼻
甲与乙斗争，甲啮下乙鼻，官吏欲断之，甲称乙自啮落，吏曰：夫人鼻高耳口低，岂能就啮之乎？
甲曰：他踏床子就啮之。
助丧礼
有人吊丧，并欲赍物助之，问人：可与何等物？
答曰：钱布帛。任君所有尔。
因赍大豆一斛，置孝子前，谓曰：无可有，以大豆一斛相助。
孝子哭孤穷奈何，曰：造豉。
孝子又哭孤穷，曰：适得便穷，更送一石。
外学归
甲父母在，出学三年而归，舅氏问其学何得，并序别父久。
乃答曰：渭阳之思，过于秦康。
既而父数之：尔学奚益？
答曰：少失过庭之训，故学无益。
行吊
既至丧所，旧习者在前，伏席上，余者一一相髡于背。
而为首者，以足触詈曰：痴物！诸人亦为仪当尔，各以足相踏曰：痴物！
最后者近孝子，亦踏孝子而曰：疾物！
痴婿
有痴婿，妇翁死，妇教以行吊礼。
于路值水，乃脱袜而渡，惟遗一袜。
又睹林中鸠鸣云：喒締咕。而私诵之，都忘吊礼。
及至，乃以有袜一足立，而缩其跣者，但云：喒締咕。
孝子皆笑。又曰：莫笑莫笑，如拾得袜，即还我。
鲁人执杆
鲁有执长杆入城门者，初竖执之，不可入；横执之，亦不可入。计无所出。
俄有老父至曰：吾非圣人，但见事多矣。
何不以锯中截而入？
遂依而截之。
齐人学瑟
齐人就赵人学瑟，因之先调，胶柱而归，三年不成一曲。
齐人怪之，有从赵来者，问其意，方知向人之愚。
市马
洛中有大僚，世籍膏梁。
不分牝牡。
偶市一马，都莫知其妍媸。
为驵侩所欺曰：此马不唯驯良，齿及二十余岁，合直两马之资。
况行不动尘，可谓驯良之甚也。
遂多金以市之。侩既倍获利。
临去又曰：此马兼有榅桲牙出也。
于是大喜。
诘旦乘出，如鹅鸭之行。
及至家。矜衒曰：此马不唯驯熟，兼饶得果子牙两所。
复召侩，别赠二十。
唐有德音，搜访怀才抱器不求闻达者。
有人于昭应，逢一书人，奔驰入京。问求何事？答曰：将应不求闻达科。
