东方朔匡衡边文礼荀慈明曹植诸葛恪车浚诸葛靓蔡洪范百年张融庾杲之王俭周颙王融李膺商铿萧琛朱淹崔光陈元康李谐卢恺卢思道王元景
东方朔
汉武帝见画伯夷、叔齐形象，问东方朔，是何人？朔曰：古之愚夫。
帝曰：夫伯夷、叔齐，天下廉士，何谓愚邪？
朔对曰：臣闻贤者居世，与之推移，不凝滞于物。
彼何不升其堂、饮其浆，泛泛如水中之凫，与彼徂游。
天子毂下，可以隐居，何自苦于首阳？
上喟然而叹。
又汉武游上林，见一好树，问东方朔，朔曰：名善哉。
帝阴使人落其树。
后数岁，复问朔，朔曰：名为瞿所。
帝曰：朔欺久矣，名与前不同何也？
朔曰：夫大为马，小为驹；长为鸡，小为雏；大为牛，小为犊；人生为儿，长为老；且昔为善或，今为瞿所；长少死生，万物败成，岂有定哉！
帝乃大笑。
匡衡
匡衡字稚圭，勤学而无烛，邻人有烛而不与，衡乃穿壁引其光，以书映之而读之。
邑人大姓文不识，家富多书，衡乃为其佣作，而不求直。
主人怪而问之，衡曰：愿得主人书，遍读之。主人感叹，资给以书，遂成大学。
能说诗，时人为之语曰：无说诗，匡鼎来，匡说诗，解人颐。
鼎，衡小名也，时人畏服之如此，闻之皆解颐欢笑。
衡邑人有言诗者，衡从之，与语质疑，邑人挫服，倒屣而去，衡追之曰：先生留听，更理前论。
邑人曰：穷矣。
遂去不顾。边文礼
边文礼见袁奉高，失次序，奉高因嘲之曰：昔尧聘许由，面无怍色，先生何为颠倒衣裳？
文礼答曰：明府初临，尧德未彰，是以贱民颠倒衣裳耳。
荀慈明
荀慈明与汝南袁少朗相见，问颍川士，慈明先及诸兄。
少朗叹之曰：但可私亲而已。
慈明答曰：足下相难，依据何经？
少朗曰：方问国士，始及诸兄，是以尤之。
慈明曰：昔祁奚内举不失其子，外举不失其仇，以为至公；公旦周文王之子，诗不论尧、舜之德，而颂文、武者何？
先亲之义也。
春秋之义，内中国而外诸夏，且不能爱其亲而爱他人者，不当以是勃德乎？
曹植
魏文帝尝与陈思王植同辇出游，逢见两牛在墙间斗，一牛不如，坠井而死。
诏令赋死牛诗，不得道是牛，亦不得云是井，不得言其斗，不得言其死，走马百步，令成四十言，步尽不成，加斩刑。
子建策马而驰，既揽笔赋曰：两肉齐道行，头上戴横骨。
行至凼士头，峍起相唐突。
二敌不俱刚，一肉卧土窟。
非是力不如，盛意不得泄。
赋成，步犹未竟。
重作三十言自愍诗云：煮豆持作羹，漉豉取作汁。
萁在釜下然，豆向釜中泣。
本自同根生，相煎何太急。
诸葛恪
孙权暂巡狩武昌，语群臣曰：在后好共辅导太子，太子有益，诸群厚赏，如其无益，必有重责。
张昭、薛综，并未能对。
诸葛恪曰：今太子精微特达，比青盖来旋，太子圣睿之姿，必闻一知十，岂为诸臣虚当受赏。
孙权尝问恪，君何如丞相？
恪曰：臣胜之。
权曰：丞相受遗辅政，国富刑清，虽伊尹格于皇天，周公光于四表，无以远过。且为君叔，何宜言胜之邪？
恪对曰：实如陛下明诏，但至于仕于污君，甘于伪主，暗于天命，则不如臣从容清泰之朝，赞扬天下之君也。
权复问恪：君何如步骘？
恪答曰：臣不如之。
又问何如朱然？亦曰：不如之。
又问何如陆逊？亦曰：不如之。
权曰：君不如此三人，而言胜叔者何？
恪曰：不敢欺陛下，小国之有君，不如诸夏之亡，是以胜也。
车浚
陆逊闻车浚令名，请与相见。谓曰：早钦风彩，何乃龙蟠凤峙，不肯降顾邪？
答曰：诚知公侯，敦公旦之博纳，同尼父之善诱。
然蜥蜴不能假重云以升举，鷃雀不能从激风以飞扬，是以无因尔。
时坐上宾客，多是吴人，皆相顾谓曰：武陵蛮夷郡，乃有此奇人也。
浚曰：吴太伯端委之化，以改被发文身之俗。今乃上挺圣主，下生贤佐，亦何常之有？
逊叹曰：国其昌也，乃有斯人。诸葛靓
诸葛靓在吴，于朝堂大会。
孙皓问：卿字仲思，为何所思？
对曰：在家思孝，事君思忠，朋友思信，如斯而已。
蔡洪
晋蔡洪赴洛中，人问曰：幕府初开，群公辟命，求英奇于仄陋，拔贤俊于岩穴。
君吴楚之人，亡国之余，有何异才，而应斯举？
答曰：夜光之珠，不必出于孟津之河；盈尺之璧，不必采于昆仑之山，大禹生于东夷，文王出于西羌，贤圣所出，何必常处？
昔武王伐纣。迁顽民于洛邑，得无诸君是其苗裔乎？
又问洪，吴旧姓何如？答曰：吴府君圣朝之盛佐，明时之俊人，朱永长理物之宏德，清选之高望，严仲弼九皋之鸿鹄，空谷之白驹；顾彦先八音之琴瑟，五色之龙章，张威伯岁寒之茂松，幽夜之逸光；陆士龙鸿鹄之徘徊，悬鼓之待槌：凡此诸君，以洪笔为锄耒，以纸札为良田，以玄墨为稼穑，以义礼为丰年，以谈论为英华，以忠恕为珍宝，著文章为锦绣，蕴五经为缯帛，坐谦虚为席荐，张议意为帏幕，行仁义为室宇，循道德为墙宅者矣。
范百年
宋梁州范百年因事谒明帝。帝言次，及广州贪泉，因问之曰：卿州复有此水否？
百年答曰：梁州唯有文川武乡，廉泉让水。
又问卿宅在何处？
曰：臣居廉让之间。
上称善。后除梁州刺史。
张融
吴郡张融字思光，长史畅之子，郎中纬之孙。
融神明俊出，机辩如流，尝谒太祖于太极西堂。弥时之方登。
上笑曰：卿至何迟？
答曰：自地升天，理不得速。
融为中书郎，尝叹曰：不恨我不见古人，恨古人不见我。
融善草隶，太祖尝语曰：卿书殊有骨力，但恨无二王法。
答曰：非恨臣无二王法，亦恨二王无臣法。
庾杲之
齐武帝尝谓群臣曰：我后当何谥？
莫有对者。
王俭因目庾杲之对。果之曰：陛下寿比南山，与日月齐明，千载之后，岂是臣子轻所度量。
时人称其辩答。
王俭
齐王俭字仲宝，金紫僧绰之子，侍中昙首之孙。
少孤，幼有珪璋器，四五岁，与凡童有异。
常为五言诗曰：稷契匡虞夏，伊吕翼商周。
抚己愧前哲，裣衽归山丘。
故论者以宰相许之。
后为吏部尚书，有客姓谭诣俭求官。俭曰：齐桓灭谭，那得有汝。
答曰：谭子奔莒，所以有仆。
俭赏之。
帝常幸乐游宴，群臣奉乐。
帝曰：好音乐，孰与朕同？
对曰：沐浴皇风，并沾比屋。
亦既在齐，不知肉味。
帝称善。
俭尝集才学之士，累物而丽之，谓之丽事，丽事自此始也。
诸客皆穷，唯庐江何宪为胜，乃赏以五色花簟白团扇。
宪坐簟执扇，意气自得。
秣陵令王摛后至，操笔便成，事既焕美，词复华丽，摛乃命左右抽簟掣扇，登车而去。
俭笑曰：所谓大力负之而趋。
周颙
汝南周颙隐居钟山，长斋蔬食。
王俭谓之曰：卿在山中，何所啗食？
答曰：赤米白盐，绿葵紫蓼。
又曰：菜何者最美？
颙曰：春初早韭，秋暮晚菘。
颙历中书侍郎。
王融
魏使宋弁至，敕王融兼主客郎中。
融问弁曰：秦西冀北，实多骏骥，而彼所献，乃驽骀之不若，求名检事，殊为未知。
且将信誓有时而爽，而駉駉牧马，或未能嗣。弁曰：不容虚为之名，当是不习水土。
融曰：周穆马迹，遍周天下，若骐骥之性，因地而迁，则造父之策，有时而踬。
弁曰：卿何勤勤于千里？
融曰：卿国既名其优劣，卿以相访，若于千里必至，圣主将驾之鼓车。
弁不能答。
李膺
梁李膺有才辩。武帝谓之曰：今之李膺，何如昔时李膺？
答曰：臣以为胜。
昔时李膺，仕桓灵之朝；今之李膺，奉唐虞之主。众皆悦服。
商铿东郡商铿名子为外臣。
外臣仕为廷尉评，铿入谢恩。
武帝问：卿名子外臣，何为令其入仕？
铿答曰：外臣生于齐季，故人思匿迹，今幸遭圣代，草泽无复遗人。
上大悦。
萧琛
武帝尝以枣掷兰陵萧琛，琛仍取栗掷帝，正中面。曰：陛下投臣以赤心，臣敢战栗于陛下。
琛尝于御座，饮酒于北使员外常侍李道固，不受，曰：公庭无私礼，不容受卿劝。
众皆失色，恐无以酬。
琛徐曰：诗所谓：雨我公田，遂及我私。
道固乃屈状受酒。
琛历尚书左丞。
朱淹
后魏太皇太后冯氏崩，齐使散骑常侍裴昭明来吊，欲以朝服行事。
主客问之。昭明曰：不听朝服行礼，义出何典？
著作佐郎朱淹接对，谓之曰：吉凶不同，礼有成数，玄冠不吊，童孺共知。昔季孙将行，请遭丧之礼，千载之后。
犹共称之。卿远自江南奉慰，不能式遵成事，乃云义出何典，行人得失，何甚异哉？
昭明曰：齐帝昔崩，李彪通吊。
于时初不素服，齐朝不以为报，那见苦得邀迫。
淹曰：彼朝不遵高宗追远之慕，乃逾月即吉，李彪行吊之时，齐之君臣，皆以鸣玉盈廷，朱紫照日。
彪既不被主人之命，何容独以素服间厕衣冠之中哉？
来责虽高，未敢闻命。
我皇帝仁孝之性，侔于有虞，谅暗已来，百官听于冢宰，卿岂得以此方彼也？
明乃摇手而言曰：三皇不同礼，亦知得失所归。
淹曰：若如来谈，卿以虞舜高宗非邪？
明对曰：非孝无亲，请裁吊服，今为魏朝所逼，必获罪于本邦。
淹曰：彼有君子，卿将命抗中，应有高赏；若无君子，但令有光国之誉，虽复非理得罪，亦复何嫌，南史董狐自当直笔。
高祖赏之，转著作郎。
齐又使员外郎何宪、主客邢宗庆来朝，遣淹接对。
宗庆谓淹曰：南北连和既久，而比弃信绝好，为利而动，岂是大国善邻之义？
淹曰：夫为王者，不拘小节，中原有菽，工采者获多，岂得眷眷守尾生之信？
且齐先王历事宋朝，荷恩积世，岂应便尔篡夺？
庆等相顾失色。
何宪知淹昔从南入北，谓淹曰：卿何不作于禁而作鲁肃？
淹曰：我舍危就顺，欲追踪陈韩，何于禁之有。
宪不能答。
崔光
后魏高祖名子曰恂、愉、悦、怿。崔光名子励、勖、勉。
高祖谓光曰：我儿名傍皆有心。卿儿名傍皆有力。
答曰：所谓君子劳心，小人劳力。
上大嗟悦。
陈元康
北齐河阳陈元康，刀笔吏也，善暗书。
尝雪夜，太祖命作军书，顷尔数十纸，笔不暇冻。
太祖喜曰：此人何如孔子？
自此信任焉。故时人谓之语曰：三崔两张，不如一陈元康。
三崔：暹、季舒、昂也。两张：德微、纂也。
李谐
北齐顿丘李谐，彭城王嶷之孙，吏部尚书平之子。
少俊爽，有才辩。
为黄门侍郎，除名，作述身赋。
其略曰：独浩然而任己，同虚舟而不系。
既未识其所以来，岂知其所以逝。
于是得丧同遣，忘怀自深。
遇物栖息，触地山林。
虽类西浮之迹，何异东都之心。
除散骑常侍，为聘梁使。
至梁，遣主客范胥迎接。
胥问曰：今犹可暖，北间当少寒于此。谐答曰：地居阴阳之正，寒暑适时，不知多少。
胥曰：所访邻下。岂是侧景之地。
谐曰：是皇居帝里，相去不远，可得统而言之？
胥曰：洛阳既称盛美，何事廷邺？
谐曰：不常厥邑，于兹五迁。
王者无外，所在关河，复何怪。
胥曰：殷人毁厄，故迁相圯耿，贵朝何为而迁。
谐曰：圣人藏往知来，相时而动，何必候于隆替。
胥曰：金陵王气，肇于先代，黄旗紫盖，本出东南，君临万邦，故宜在此。
谐曰：帝王符命，岂得与中国比隆。紫盖黄旗，终于入洛。
胥默而无答。
江南士子，莫不嗟尚。
事毕。江浦赋诗曰：帝献二仪合，黄华千里清。
边笳城上响，寒月浦中明。
卢恺
礼部尚书范阳卢恺兼吏部选，达野客师为兰州总管，客师辞曰：客师何罪，遣与突厥隔墙？
恺曰：突厥何处得有墙？
客师曰：肉为酪，冰为浆，穹庐为帐毡为墙。
恺，中书监子刚之子也。
卢思道
凌晨嵬峨。思道曰：长安酒，二百价，不嵬峨，何嵬峨？
贲，燕郡公景仁之子，中书侍郎景裕之犹子，位历太常卿。
王元景
王元景尝大醉，杨遵彦谓之曰：何太低昂？
元景曰：黍熟头低，麦熟头昂，黍麦俱有，所以低昂矣。
