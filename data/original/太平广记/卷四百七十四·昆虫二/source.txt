胡充卢汾来君绰传病滕庭俊张思恭蝗冷蛇李揆
主簿虫朱牙之树蚓木师古
胡充
宋豫章胡充，元嘉五年秋夕，有大蜈蚣长二尺，落充妇与妹前，令婢挟掷。
婢裁出户，忽睹一姥，衣服臭败，两目无精。
到六年三月，阖门时患，死亡相继。
卢汾
《妖异记》曰：夏阳卢汾字士济，幼而好学，昼夜不倦。
后魏庄帝永安二年七月二十日，将赴洛，友人宴于斋中。
夜阑月出之后，忽闻厅前槐树空中，有语笑之音，并丝竹之韵。
数友人咸闻，讶之。
俄见女子衣青黑衣，出槐中，谓汾曰： 此地非郎君所诣，奈何相造也？ 
汾曰： 吾适宴罢，友人闻此音乐之韵，故来请见。 
女子笑曰： 郎君真姓卢耳。 
乃入穴中。
俄有微风动林，汾叹讶之，有如昏昧。
及举目，见宫宇豁开，门户迥然。
有一女子衣青衣，出户谓汾曰： 娘子命郎君及诸郎相见。 
汾以三友俱入，见数十人各年二十余，立于大屋之中，其额号曰 审雨堂 。
汾与三友历阶而上，与紫衣妇人相见。
谓汾曰： 适会同宫诸女，歌宴之次，闻诸郎降重，不敢拒，因此请见。 
紫衣者乃命汾等就宴。
后有衣白者、青黄者，皆年二十余，自堂东西阁出，约七八人，悉妖艳绝世。
相揖之后，欢宴未深，极有美情。忽闻大风至，审雨堂梁倾折，一时奔散。
汾与三友俱走，乃醒。既见庭中古槐，风折大枝，连根而堕。因把火照所折之处，一大蚁穴，三四蝼蛄，一二蚯蚓，俱死于穴中。
汾谓三友曰： 异哉，物皆有灵，况吾徒适与同宴，不知何缘而入。 
于是及晓，因伐此树，更无他异。
来君绰
隋炀帝征辽，十二军尽没。
总管来护坐法受戮，炀帝尽欲诛其诸子。君绰忧惧，连日与秀才罗巡、罗逖、李万进，结为奔友，共亡命至海州。
夜黑迷路，路旁有灯火，因与共顿之。
扣门数下，有一苍头迎拜。
君绰因问，此是谁家。
答曰： 科斗郎君姓威，即当府秀才也。 
遂启门，门又自闭。
敲中门曰： 蜗儿今有四五个客。 
蜗儿耶又一苍头也。
遂开门，秉烛引客，就馆客位，床榻茵褥甚备。
俄有一小童持烛自中出门，曰： 六郎子出来。 
君绰等降阶见主人。
主人辞采朗然，文辩纷错，自通姓名曰： 威污蠖。 
叙寒温讫，揖客由阼阶，坐曰： 污蠖忝以本州乡赋，得与足下同声。
青霄良会，殊是忻愿。 
即命酒洽坐，渐至酣畅，谈谑交至，众所不能对。
君绰颇不能平，欲以理挫之，无计。
因举觞曰： 君绰请起一令，以坐中姓名双声者，犯罚如律。 
君绰曰： 威污蠖。 
实讥其姓。众皆抚手大笑，以为得言。
及至污蠖，改令曰： 以坐中人姓为歌声，自二字至三字。
令曰： 罗李，罗来李。 
众皆惭其辩捷。
罗巡又问： 君风雅之士。足得自比云龙，何玉名之自贬耶？ 
污蠖曰： 仆久从宾兴，多为主司见屈，以仆后于群士，何异尺蠖于污池乎？ 
巡又问： 公华宗，氏族何为不载？ 
污蠖曰： 我本田氏，出于齐威王，亦犹桓丁之类，何足下之不学耶？ 
既而蜗儿举方丈盘至，珍羞水陆，充溢其间。君绰及仆，无不饱饫。
夜阁彻烛，连榻而寝。
迟明叙别，恨怅俱不自胜。
君绰等行数里，犹念污蠖。
复来，见昨所会之处，了无人居。唯污池边有大螾，长数尺，又有癱螺丁子，皆大常有数倍。
方知污蠖及二竖，皆此物也。
遂共恶昨宵所食，各吐出青泥及污水数升。传病
隋炀帝大业末年，洛阳人家中有传尸病，兄弟数人，相继亡殁。
后有一人死，气犹未绝，家人并哭。
其弟忽见物自死人口中出，跃入其口，自此即病，岁余遂卒。
临终，谓其妻曰： 吾疾乃所见物为之害。吾气绝之后，便可开我脑喉，视有何物，欲知其根本。 
言终而死。
弟子依命开视，脑中得一物，形如鱼，而并有两头，遍体悉有肉鳞。
弟子致钵中，跳跃不止。
试以诸味致中，虽不见食，悉须臾皆成水，诸毒药因皆随销化。
时夏中蓝熟，寺众如水次作靛青。一人往，因以小靛致钵中，此物即遽奔驰。
须臾间，便化为水。
传靛以疗噎。
滕庭俊
文明元年，毗陵滕庭俊患热病积年。每发，身如火烧，数日方定。名医不能治。
后之洛调选，行至荥水西十四五里，天向暮，未达前所，遂投一道傍庄家。
主人暂出，未至。庭俊心无聊赖，因叹息曰： 为客多苦辛，日暮无主人。 
即有老父，鬓发疏秃，衣服亦弊，自堂西出。拜曰： 老父虽无所解，而性好文章。
适不知郎君来，止与和且耶连句次。闻郎君吟 为客多苦辛，日暮无主人 ，虽曹丕门客，子常畏人，不能过也。
老父与和且耶，同作浑家门客，虽贫亦有斗酒，接郎君清话耳。 
庭俊甚异之，问曰： 老父住止何所？ 
老父怒曰： 仆忝浑家扫门之客，姓麻名来和，行一。君何不呼为麻大。 
庭俊即谢不敏，与之偕行。
绕堂西隅，遇见二门，门启，华堂复阁甚奇秀。馆中有樽酒盘核，麻大揖让庭俊同坐。
良久，中门又有一客出，麻大曰： 和至矣。 
即降阶揖让坐。
且耶谓麻大曰。适与君欲连句，君诗题成未。
麻大乃书题目曰：《同在浑家平原门馆连句》一首，予已为四句矣。
麻大诗曰： 自与浑家邻，馨香遂满身。
无心好清静，人用去灰尘。
仆作四句成矣。 
且耶曰： 仆是七言，韵又不同，如何？ 
麻大曰： 但自为一章，亦不恶。 
且耶良久吟曰： 冬朝每去依烟火，春至还归养子孙。
曾向苻王笔端坐，尔来求食浑浑门。 
庭俊犹不悟，见门馆华盛，因有淹留歇为之计。诗曰： 田文称好客，凡养几多人。
如欠冯谖在，今希厕下宾。 
且耶、麻大，相顾笑曰： 何得相讥？向使君在浑家门，一日当厌饫矣。 
于是餐膳肴馔，引满数十巡。
主人至，觅庭俊不见，使人叫唤之，庭俊应曰唯。
而馆宇并麻和二人，一时不见，乃坐厕屋下，傍有大苍蝇秃扫帚而已。
庭俊先有热疾，自此已后顿愈，更不复发矣。
张思恭
唐天后中，尚食奉御张思恭进牛窟利上蚰蜒，大如箸，天后以玉合贮之。
召思恭示曰： 昨窟利上有此，极是毒物。
近有鸡食乌百足虫忽死，开腹，中有蚰蜒一抄，诸虫并尽，此物不化。
朕昨日以来，意恶不能食。 
思恭顿首请死，赦免之，与宰夫并流岭南。
蝗
唐开元四年，河南北螽为灾，飞则翳日，大如指，食苗草树叶，连根并尽。
敕差使与州县相知驱逐，采得一石者，与一石粟，一斗，粟亦如之。
掘坑埋却，埋一石则十石生，卵大如黍米，厚半寸，盖地。
浮休子曰： 昔文武圣皇帝时，绕京城蝗大起，帝令取而观之，对仗选一大者，祝之曰： 朕政刑乖僻，仁信未孚，当食我心，无害苗稼。 
遂吞之。
须臾，有乌如鹳，百万为群，拾蝗一日而尽。
此乃精感所致。
天若偶然，则如勿生，天若为厉，埋之滋甚。
当明德慎罚，以答天谴，奈何不见福修以禳灾，而欲逞杀以消祸。
此宰相姚文崇失燮理之道矣。 
冷蛇
申王有肉疾，腹垂至骭，每出，则以白练束之。
至暑月，鼾息不可过。
玄宗诏南方取冷蛇二条赐之。
蛇长数尺，色白，不螫人，执之，冷如握冰。
申王腹有数约，夏月置于约中，不复觉烦暑。
李揆
唐李揆，乾天中，为礼部侍郎。
尝一日，昼坐于堂之前轩，忽闻堂中有声极震，若墙圮。
揆惊入视之，见一虾蟆，俯于地，高数尺，魅然殊状。揆且惊且异，莫穷其来。即命家童，以巨缶盖焉。
有解曰： 夫虾蟆月中之虫，亦天使也。今天使来公堂，岂非上帝以密命付公乎？ 
其明启而视之，已亡见矣。
后数日，果拜中书侍郎平章事。
主簿虫
润州金坛县，大历中，有北人为主簿，以竹筒赍蝎十余枚，置于厅事之树，后遂育至百余枚，为土气所蒸，而不能螫人。
南民不识，呼为主簿虫。
朱牙之
东阳太守朱牙之，元兴中，忽有一老公，从其妾董床下出，著黄裳衿帽。所出之坎，滑泽有泉，遂与董交好。
若有吉凶，遂以告。
牙之儿病疟，公曰： 此应得虎卵服之。 
持戟向山东，得虎阴，尚余暖气，使儿炙噉，疟即断。
公常使董梳头，发如野猪。
牙后诸祭酒上章，于是绝迹。
作沸汤，试浇此坎，掘得数斛大蚁。
不日，村人捉大刀野行，逢一丈夫，见刀，操黄金一饼，求以易刀。
授刀，奄失其人所在，重察向金，乃是牛粪。
计此即牙家鬼。
树蚓
上都浑瑊宅，戟门外一小槐树，树有穴大如钱。
每夏月霁后，有蚓大如巨臂，长二尺余，白颈红斑。领蚓数百条，如索，缘树枝干。及晓，悉入穴。
或时众惊，往往成曲。
学士张乘言，浑瑊时，堂前忽有树，从地踊出，蚯蚓遍挂其上。
已有出处，忘其书名目。
木师古
游子木师古，贞元初，行于金陵界村落。
日暮，投古精舍宿，见主人僧，主人僧乃送一陋室内安止。
其本客厅，乃封闭不开。师古怒，遂诘责主人僧。僧曰： 诚非吝惜于此，而卑吾人于彼，俱以承前客宿于此者，未尝不大渐于斯。
自某到，已三十余载，殆伤三十人矣。闭止已周岁，再不敢令人止宿。 
师古不允，其词愈生猜责，僧不得已，令启户洒扫，乃实年深朽室矣。
师古存心信，而口貌犹怒。
及入寝，亦不免有备预之志，遂取箧中便手刀子一口，于床头席下，用壮其胆耳。
寝至二更，忽觉增寒，惊觉，乃漂沸风冷，如有扇焉。
良久，其扇复来。
师古乃潜抽刀子于幄中，以刀子一挥，如中物，乃闻堕于床左，亦更无他。
师古复刀子于故处，乃安寝。
至四更已来，前扇又至。师古亦依前法，挥刀中物，又如堕于地。
握刀更候，了无余事。
须臾天曙，寺僧及侧近人，同来扣户，师古乃朗言问之为谁，僧徒皆惊师古之犹存。
询其来由，师古具述其状，徐徐拂衣而起，诸人遂于床右，见蝙蝠二枚，皆中刀狼藉而死。每翅长一尺八寸，珠眼圆大如瓜，银色。
按《神异秘经法》云，百岁蝙蝠，于人口上，服人精气，以求长生。
至三百岁，能化形为人，飞游诸天。
据斯未及三百岁耳，神力犹劣，是为师古所制。
师古因之亦知有服练术，遂入赤城山，不知所终。
宿在古舍下者，亦足防矣。
