王骋之孟襄司马文宣虞德严猛郭庆之薄绍之索万兴郭秀之庾季随申翼之王怀之柳叔伦刘廓王瑶王文明夏侯文规
王骋之
琅邪王骋之妻，陈郡谢氏，生一男，小字奴子。
经年后，王以妇婢招利为妾，谢元嘉八年病终。
王之墓在会稽，假瘗建康东冈，既窆反虞，舆灵入屋，凭几忽于空中掷地。
便有嗔声曰：何不作挽歌，令我寂寂而行耶？聘之云：非为永葬，故不具仪耳。
孟襄
孟襄，字宝称。元嘉十一年，为吴宁令。其妻蔡氏，在县亡。
未几，忽有推窗打户，长啸歌吟，撒掷燥土。复于空中挥运刀矛，状欲加人。
数数起火，或发箱箧之内，衣服焦而外不觉。
因假作蔡氏言语，一如平生。
襄因问曰：卿何以短寿？
答曰：是天命耳。
然有一罪，为女时曾宰一鸡，被录到地狱三日。
闻人说，铸铜像者可免，因脱金指环一双以助之，故获解免。
时县有巫觋者，襄令召而看之，鬼即震惧。
良久，巫者云：见二物，其一如豕，一似雄鸡，两目直监竖。
作亡人言是鸡形者。
时又有慧兰道人，善于呪术，即召之，令诵经呪。
鬼初犹学之，有顷，失所在。
司马文宣
司马文宣，河内人也，颇信佛。
元嘉元年，丁母艰。
弟丧数月，望旦，见其弟在灵座上，不异平日。
回惶叹咤，讽求饮食。
文宣试与言曰：汝平生勤修行善，若如经言，应得升天，或在人道，何故乃坠此鬼中。
即沉吟俯仰，默然无对。
文宣即夕梦见其弟云：生所修善，蒙报生天。
灵床之鬼，是魔魅耳，非某身也。
恐兄疑怪，故以白兄。
文宣明旦请僧转《首楞严经》，令人扑击之。
鬼乃逃入床下。又走户外，形稍丑恶，举家骇惧，詈叱遣之。鬼云：饥乞食耳，经日乃去。
顷之，母灵床头有一鬼。
肤体赤色，身甚长壮。
文宣长子孝祖与言，往反答对周悉。
妆虽恐惧，久稍安习之。
鬼亦转相附狎，居处出入，殆同家人。
于京师转相报告，往来观者，门限迭迹。
时南林寺有僧，与灵珠寺僧舍沙门，与鬼言伦，亦甚款曲。
鬼云：昔世尝为尊贵，以犯众恶，受报未竞，果此鬼身。
云：寅年有四百部鬼，大行疾疠，所应罹灾者。
不悟道人耳，而犯横极众，多滥福善，故使我来监察之也，僧以食与之。鬼曰：我自有粮，不得进此食也。
舍曰：鬼多知，我生来何因作道人。
答曰：人中来，出家因缘，本誓愿也，问诸存亡生死所趣，略皆答对，具有灵验，条次繁多，故不曲载。
舍曰：人鬼道殊，汝既不求食，何为久留。
鬼曰：此间有一女子，应在收捕。
而奉戒精勤，故难可得。
比日稽留，因此故也。
籍乱主人，有愧不少。
自此以后，不甚见形。
复往视者，但闻语耳。
时之喜十年也。
至三月二十八日，语文宣云：暂来寄住，而汝倾家营福，见畏如此，那得久留。
孝祖云：听汝寄住，何故据人先亡灵筵耶。
答曰：汝家亡者，后有所属，此座空设，故权寄耳。
于是辞去。
虞德严猛
武陵龙阳虞德，流寓益阳，止主人夏蛮舍中。
见有白纸一幅，长尺，标蛮女头，乃起扳取。
俄顷，有虎到户而退。
寻见何老母摽如初，德又取之，如斯三返。
乃具以语蛮，于是相与执杖侍候，须臾虎至，即共格之。
同县黄期，具说如此。
又会籍严猛，妇出采薪，为虎所害。
后一年，猛行至蒿中，忽见妻云：君今日行，必遭不善，我当相免也。
既而俱前，忽逢一虎，跳梁向猛。妇举手指撝，状如遮护。
须臾，有二胡人前过，妇因指之，虎即击胡，婿得无他。
郭庆之
黄州治下，有黄父鬼，出则为崇。
所著衣袷皆黄，至人家，张口而笑，必得疫疠。
长短无定，随篱高下。
自不出已十余年，土俗畏怖。
庐陵人郭庆之，有家生婢，名采薇，年少有色。
宋孝建中，忽有一人，自称山灵。如人裸身，长丈余，臂脑皆有黄色，肤貌端洁。
言音周正，土俗呼为黄父鬼。来通此婢，婢云，意事如人。
鬼遂数来，常隐其身，时或露形。
形变无常，乍大乍小。
或似烟气，或为石，或作小儿或妇人，或如鸟如兽。
足迹如人，长二尺许，或似鹅迹，掌大如盘。
开户闭牗，其入如神。与婢戏笑如人。
薄绍之薄绍之尝为减质参军，元嘉二十四年，寄居东府之西宾别宅中。
与祖法开邻舍。
开母刘，寝疾弥旬，以二十二年五月一日夜半亡。
二日，绍之见群鼠，大者如豚，鲜泽五色，或纯或驳，或著平上帻，或著笼头。
大小百数，弥日累夜。
至十九日黄昏，内屋四檐上有一白鼠，长二尺许，走入壁下，入处起火。
以水灌之，火不灭，良久自灭。
其夜见人，修壮赤色，身光如火，从烧壁中出，径入床下。
又出壁外，虽隔一壁，当时光明洞彻，了不觉又隔障。
四更，复有四人，或与绍之言相佑，或瞋目吐舌。
自暮迄旦，后夕复烧屋。
有二人，长九尺许，骑马挟弓矢，宾从数十人，呼为将军。
绍之问： 汝行何向？ 
答云： 被使往东边病人还。 
二十一日，群党又至。
家先有一白狗，自有鬼怪，暮常失之，至晓辄还。
尔夕试系之，须臾，有一女子来云： 忽系此狗，愿以见乞。 
答便以相与，投绳竞不敢解，倏然走出。
狗于是呻唤垂死，经日不能动。
有一人披锦袍，弯弧注镞，直向绍之。
谓： 汝是妖邪，敢干恐人。
我不畏汝，汝若不速去，令大道神寻收治汝。 
鬼弛弦纵矢。
策马而去。
索万兴
敦煌索万兴，昼坐厅事东间斋中，一奴子忽见一人著帻，牵一駾马，直从门入。
负一物，状如乌皮隐囊，置砌下，便牵马出行。
囊自轮转，径入斋中，缘床脚而上，止于兴膝前。
皮即四处卷开，见其中周匝是眼，动瞬甚可憎恶。
良久，又还更舒合，仍轮转下床，落砌而去。
兴令奴子逐至司厅事东头灭，恶之，因得疾亡。
郭秀之
郭秀之，寓居海陵。宋元嘉二十九年，年七十三，病止堂屋。
北有大枣树，高四丈许。
小婢晨起，开户扫地，见枣树上有一人，修壮黑色，著皂幞帽，乌韦裤褶，手操弧矢，正立南面。
举家出看，见了了。
秀之扶杖视之。此人谓秀之曰：仆来召君，君宜速装。
日出便不复见，积五十三日如此，秀之亡后便绝。
庾季随
庾季随，有节概，膂力绝人。
宋元嘉中，得疾昼卧。
有白气如云，出于室内，高五尺许。
有顷，化为雄鸡，飞集别床。
季随斫之，应手有声，形即灭，地血滂流。
仍闻蛮妪哭声，但呼阿子，自远而来，径至血处。
季随复斫，有物类猴，走出户外，瞋目顾视季随，忽然不见。
至晡，有二青衣小儿，直从门入，唱云：庾季随杀官！
俄而有百余人，或黑衣，或朱衣，达屋，齐唤云：庾季随杀官！
季随挥刀大呼，鬼皆走出灭形，还步忽投寺中。
子勿失父所在，至寺，见父有鬼逐后，以皮囊收其气。
申翼之
广陵盛道儿，元嘉十四年亡，讬孤女于妇弟申翼之。
服阕，翼之以其女嫁北卿严齐息，寒门也，丰其礼赂始成。
道儿忽室中怒曰：吾喘唾乏气，举门户以相讬，如何昧利忘义。结婚微族！
翼大惶愧。
王怀之
王怀之，元嘉二十年，丁母忧。
葬毕，忽见□树上有妪，头戴大发，身服白罗裙，足不践柯，亭然虚立。
还家叙述，其女遂得暴疾，面仍变作向树杪鬼状。
乃与麝香服之，寻如常。
世云，麝香辟恶，此其验也。
柳叔伦
宋孝武大明初，太尉柳叔伦，住故衡阳王故第。
大明五年，忽见一脚迹，长二寸。
伦有婢细辛，使取水浣衣，空中有物，倾器倒水。
伦拔刀呼婢，在侧闻有物行声，以刀斫之，觉有所中。
以火照之，流血覆地。
后二十日，婢病死。
伦即移尸出外，明日觅尸，不知所在。
刘廓
宋沈攸之在镇，朱道珍尝为孱陵令，刘廓为荆州户曹，各相并居江陵，皆好围棋，日夜相就。
道珍元徽三年六日亡，至数月，廓坐斋中，忽见一人，以书授廓云，朱孱陵书。
题云：每思棋聚，非意致阔。
方有来缘，想能近顾。
廓读毕，失信所在，寝疾寻卒。
王瑶
王瑶，宋大明三年，在都病亡。
瑶亡后，有一鬼，细长黑色，袒著犊鼻褌，恒来其家。
或歌啸，或学人语。常以粪秽投入食中，又于东邻庾家犯触人。
不异王家时，庾语鬼：以土石投我，了非所畏，若以钱见掷，此真见困。
鬼便以新钱数十，飞掷庾额。
庾复言：新钱不能令痛，唯畏乌钱耳。
鬼以乌钱掷之，前后六七过，合得百余钱。
王文明
王文明，宋太始末江安令。
妻久病，女于外为母作粥，将熟，变而为血。
其后儿女在灵前哭，忽见其母卧灵床上，如平生，诸儿号戚，奄然而灭。
文明先爱其妻所使婢，妊身将产。
葬其妻日，使婢守屋，余人悉诣墓所。
部伍始发，妻便入户打婢。
其后诸女为父办食，杀鸡，割洗已竟，鸡忽跳起，轩道长鸣。
文明寻卒，诸男相续丧亡。
夏侯文规
夏侯文规居京，亡后一年，见形还家，乘犊车，宾从数十人，自云北海太守。
家设馔，见所饮食，当时皆尽，去后器满如故。
家人号泣，文规曰：勿哭，寻便来。
或一月或四五十日辄来，或停半日。
其所将赤衣驺导，形皆短小，坐息篱间及厢屋中，不知文规当去时，家人每呼令起，玩习不为异物。
文规有数岁孙，念之抱来，其左右鬼神抱取以进。
此儿不堪鬼气，便绝，不复识之，文规索水噀之，乃醒。
见庭中桃树，乃曰：此桃我所种，子甚美好。
其妇曰：人言亡者畏桃，君何为不畏？
答曰：桃东南枝长二尺八寸，向日者憎之，或亦不畏。
见地有蒜壳，令拾去之，观其意，似憎蒜而畏桃也。
