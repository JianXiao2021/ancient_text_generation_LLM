狗国南蛮缚妇民南海人日南拘弥国南诏獠妇
南中僧番禺岭南女工芋羹蜜唧南州
狗国
陵州刺史周遇不茹荤血，尝语刘恂云，顷年自青杜之海，归闽，遭恶风，飘五日夜，不知行几千里也，凡历六国。
第一狗国，同船有新罗，云是狗国。
逡巡，果见如人裸形，抱狗而出，见船惊走。
又经毛人国，形小，皆被发蔽面，身有毛如狖。
又到野叉国，船抵暗石而损，遂般人物上岸。伺潮落，阁船而修之。
初不知在此国，有数人同入深林采野蔬，忽为野叉所逐，一人被擒。
余人惊走。
回顾，见数辈野叉，同食所得之人，同舟者惊怖无计。
顷刻，有百余野叉，皆赤发裸形，呀口怒目而至。
有执木枪者。有雌而挟子者。
篙工贾客五十余人，遂齐将弓弩枪剑以敌之，果射倒二野叉，即舁拽明啸而遁。
既去，遂伐木下寨，以防再来。
野叉畏弩，亦不复至。
驻两日，修船方毕，随风而逝。
又经大人国，其人悉长大而野，见船上鼓噪，即惊走不出。
又经流虬国，其国人幺麽，一概皆服麻布而有礼，竞将食物，求易钉铁。新罗客亦半译其语，遣客速过，言此国遇华人飘泛至者，虑有灾祸。
既而又行，经小人国，其人裸形，小如五六岁儿。
船人食尽，遂相率寻其巢穴。
俄顷，果见捕得三四十枚以归，烹而充食。
后行两日，遇一洲岛而取水，忽有群山羊，见人但耸视，都不惊避，既肥且伟。
初疑岛上有人牧养，而又绝无人踪，捕之，仅获百口，皆食之。
南蛮
南道之酋豪多选鹅之细毛，夹以布帛，絮而为被，复纵横纳之，其温柔不下于挟纩也。
俗云，鹅毛柔暖而性冷，偏宜覆婴儿，辟惊痫也。
缚妇民
缚妇民喜他室女者，率少年持白梃，往趋墟路值之。俟过，即共擒缚归。
一二月，与其妻首罪。
俗谓之缚妇也。
南海人
南海男子女人皆缜发。
每沐，以灰投流水中，就水以沐，以彘膏其发。
至五六月，稻禾熟，民尽髡鬻于市。
既髡，复取彘膏涂，来岁五六月，又可鬻。
又南海解牛，多女人，谓之屠婆屠娘。
皆缚牛于大木，执刀以数罪：某时牵若耕，不得前；某时乘若渡水，不时行，今何免死耶？
以策举颈，挥刀斩之。
南海贫民妻方孕，则诣富室，指腹以卖之，俗谓指腹卖。
或己子未胜衣，邻之子稍可卖，往贷取以鬻，折杖以识其短长，俟己子长与杖等，即偿贷者。
鬻男女如粪壤，父子两不戚戚。
日南
《天宝实录》云，日南厩山，连接不知几千里，裸人所居，白民之后也。
刺其胸前作花，有物如粉而紫色，画其两目下，去前二齿，以为美饰。
拘弥国
顺宗即位年，拘弥之国贡却火雀，一雌一雄，履水珠，常坚冰，变昼草。
其却火雀，纯黑，大小类燕，其声清亮，不并寻常禽鸟，置于烈火中，而火自散。
上嘉其异，遂盛于火精笼，悬于寝殿，夜则宫人并蜡炬烧之，终不能损其毛羽。
履水珠，色黑类铁，大如鸡卵。其上鳞皴，其中有窍。
云将入江海，可长行洪波之上下。
上始不谓之实，遂命善游者，以五色丝贯之，系之于左臂。
毒龙畏之，遣入龙池，其人则步骤于波上，若在平地，亦潜于水中，良久复出，而遍体略无沾湿。
上奇之，因以御馔赐使人。
至长庆中，嫔御试弄于海池上，遂化为异龙，入于池内。
俄而云烟暴起，不复追讨矣。
常坚冰，云其国有大凝山，其中有冰，千年不释。
及赍至京师，洁冷如故，虽盛暑赫日，终不消。
嚼之，即与中国冰冻无异。
变昼草，类芭蕉，可长数尺，而一茎千叶，树之则百步内昏黑如夜。
始藏于百宝匣，其上缄以胡画。
及上见而怒曰： 背明向暗，此草何足贵也。 
命并匣焚之于使前。
使初不为乐，及退，谓鸿胪曰： 本国以变昼为异，今皇帝以向暗为非，可谓明德矣。 
南诏
南诏以十二月十六日，谓之星回节日，游于避风台，命清平官赋诗。
骠信诗曰： 避风善阐台，极目见藤越。
悲哉古与今，依然烟与月。
自我居震旦，翊卫类夔、契。
伊昔经皇运，艰难仰忠烈。
不觉岁云暮，感极星回节。
元昶同一心，子孙堪贻厥。 清平官赵叔达曰： 法驾避星回，波罗毗勇猜。
河阔冰难合，地暖梅先开。
下令俚柔洽，献賝弄拣来。
愿将不才质，千载侍游台。 
獠妇
南方有獠妇，生子便起。其夫卧床褥，饮食皆如乳妇，稍不卫护，其孕妇疾皆生焉。
其妻亦无所苦，炊爨樵苏自若。
又云，越俗，其妻或诞子，经三日，便澡身于溪河。
返，具糜以饷婿，婿拥衾抱雏，坐于寝榻，称为产翁。其颠倒有如此。
南中僧
南人率不信释氏，虽有一二佛寺，吏课其为僧，以督责释之土田及施财。
间有一二僧，喜拥妇食肉，但居其家，不能少解佛事。
土人以女配僧，呼之为师郎。
或有疾，以纸为圆钱，置佛像旁。
或请僧设食，翌日，宰羊豕以啖之，目曰除斋。
又南中小郡，多无缁流。
每宣德音，须假作僧道陪位。
唐昭宗即位，柳韬为容广宣告使，赦文到，下属州。崖州自来无僧，皆临事差摄。
宣时，有一假僧不伏排位，太守王弘夫怪而问之。
僧曰： 役次未当，差遣编并，去岁已曾摄文宣王，今年又差作和尚。 见者莫不绝倒。番禺
广州番禺县常有部民谍诉云，前夜亡失蔬圃，今认得在于某处，请县宰判状往取之。
有北客骇其说，因诘之。民云，海之浅水中有藻荇之属，被风吹，沙与藻荇相杂。
其根既浮，其沙或厚三五尺处，可以耕垦，或灌或圃故也。
夜则被盗者盗之百余里外，若桴篾之乘流也。以是植蔬者，海上往往有之。
又有在番禺逄端午，闻街中喧然，卖相思药声。
讶笑观之，乃老媪荷揭山中异草，鬻于富妇人，为媚男药，用此日采取为神。
又云，采鹊巢中，获两小石，号鹊枕，此日得之者佳。妇人遇之，有抽金簪解耳珰而偿其直者。
岭南女工
岭南无问贫富之家，教女不以针缕绩纺为功，但躬庖厨，勤刀机而已。
善醯盐菹鲊者，得为大好女矣。
斯岂遐裔之天性欤！
故俚民争婚聘者，相与语曰： 我女裁袍补袄，即灼然不会；若修治水蛇黄鳝，即一条必胜一条矣。 
芋羹
百越人好食虾蟆，凡有筵会，斯为上味。
先于釜中置水，次下小芋烹之，候汤沸如鱼眼，即下其蛙，乃一一捧芋而熟，如此呼为抱芋羹。
又或先于汤内安笋笴，后投蛙，及进于筵上，皆执笋笴，瞪目张口。
而座客有戏之曰： 卖灯心者。 
又云，疥皮者最佳，掷于沸汤，即跃出，其皮自脱矣，皮既脱，乃可以修馔。
时有一叟闻兹语，大以为不可，云： 切不得除此锦袄子，其味绝珍。 
闻之者莫不大笑。
蜜唧
岭南僚民好为蜜唧，即鼠胎未瞬，通身赤蠕者，饲之以蜜，钉之筵上，嗫嗫而行。
以箸挟取，咬之，唧唧作声，故曰蜜唧。
南州
王蜀有刘隐者善于篇章，尝说。少年赍益部监军使书，索于黔巫之南，谓之南州。
州多山险，路细不通乘骑，贵贱皆策杖而行，其囊橐悉皆差夫背负。
夫役不到处，便遣县令主薄自荷而行。
将至南州，州牧差人致书迓之。至则有一二人背笼而前，将隐入笼内，掉手而行。
凡登山入谷，皆绝高绝深者，日至百所，皆用指爪攀缘，寸寸而进。
在于笼中，必与负荷者相背而坐，此即彼中车马也。
洎至近州，州牧亦坐笼而迓于郊。
其郡在桑林之间，茅屋数间而已。
牧守皆华人，甚有心义。
翌日牧曰： 须略谒诸大将乎。 
遂差人引之衙院，衙各相去十里，亦在林木之下。
一茅斋，大校三五人，逢迎极至。
于是烹一犊儿，乃先取犊儿结肠中细粪，置在盘筵，以箸和调在醯中，方餐犊肉。
彼人谓细粪为圣斋，若无此一味者，即不成局筵矣。
诸味将半，然后下麻虫裹蒸。裹蒸乃取麻蕨蔓上虫，如今之刺猱者是也，以荷叶裹而蒸之。
隐勉强餐之，明日所遗甚多。
