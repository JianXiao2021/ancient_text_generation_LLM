史姁范明友奴陈焦崔涵柳苌刘凯石函中人杜锡家婢汉宫人李俄
河间女子徐玄方女蔡支妻陈朗婢于宝家奴韦讽女奴邺中妇人李仲通婢
崔生妻东莱人女
史姁
汉陈留考城史姁，字威明。
人不信之。曰： 何有千里暂得归耶？ 
答曰： 一宿便还。
即不相信，作书取报，以为验实。 
一宿便还，果得报。
考城令江夏鄌贾和姊病在乡里，欲急知消息，请往省之。
路遥三千，再宿还报。
范明友奴
汉末人发范明友冢。家奴死而再活。
明友是霍光女婿，说光家事，废立之际，多与汉书相应。
此奴常游走民间，无止住处，竟不如所在。
陈焦
孙休永安四年，吴民陈焦死，埋之六日更生，穿土而出。
崔涵
后魏菩提寺，西域人所立也，在慕义。
沙门达多，发墓取砖，得一人以送。
时太后与孝明帝在华林堂，以为妖异。谓黄门郎徐纥曰： 上古以来，颇有此事不？ 
纥曰： 昔魏时发冢，得霍光女婿范明友家奴，说汉朝废立，于史书相符。此不足为异也。 
后令纥问其姓名，死来几年，何所饮食。答曰： 臣姓崔名涵，字子洪，博陵安平人。
父名畅，母姓魏。家在城西阜财里。
死时年十五。
乃二十七，在地下十二年。常似醉卧，无所食。
时复游行，或遇饮食，如梦中。不甚辨了。 
后即遣门下录事张隽。诣阜财里，访涵父母。果有崔畅，其妻魏。
隽问畅曰： 卿有儿死不？ 
畅曰： 有息子涵，年十五而亡。 
隽曰： 为人所发，今日苏活。
畅闻涵至，门前起火，手持刀，魏氏把桃杖拒之。
曰： 汝不须来，吾非汝父，汝非我子，急速去，可得无殃， 涵遂舍去，游于京师，常宿寺门下。
汝南王赐黄衣一通。
性畏日，不仰视天。又畏水火及兵刃之属。
常走于路，疲则止，不徐行也。
时人犹谓是鬼。
洛阳大市北有奉终里，里内之人，多卖送死之具及诸棺椁。
涵谓曰： 柏棺勿以桑木为榱。 
人问其故。涵曰： 吾在地下，见发鬼兵。 有一鬼称之柏棺，应免兵。
吏曰： 尔虽柏棺，桑木为榱。 遂不免兵。 
京师闻此，柏木涌贵。
人疑卖棺者货涵，故发此言。
柳苌
梁承圣二年二月十日，司徒府主簿柳苌卒，子褒葬于九江。
三年，因大雨冢坏，移葬换棺。见父棺中目开，心有暖气。
良久，乃谓褒曰： 我生已一岁，无因令汝知。
九江神知我横死，遣地神以乳饲我，故不死。
今雨坏我冢，亦江神之所为也。 
扶出，更生三十年卒。
刘凯
唐贞观二年，陈留县尉刘全素，家于宋州。
父凯，曾任卫县令，卒于官，葬于郊三十余年。
全素丁母忧，护丧归卫，将合葬。
既至，启发，其尸俨然如生。
稍稍而活，其子踊跃举扶。将夕能言曰： 别久佳否？ 
全素泣而叙事。乃曰： 勿言，吾尽知之。 
速命东流水为汤。
既至，沐浴易衣，饮以糜粥，神气属。乃曰： 吾在幽途，蒙署为北酆主者三十年。考治幽滞，以功业得再生。
恐汝有疑，故粗言之。 
仍戒全素不得泄于人。
全素遂呼为季父。
后半年，之蜀不还，不知所终。
石函中人
上都务本坊，贞元中，有一人家，因打墙掘地，遇一石函。
发之，见物如丝满函，飞出于外。
视之次，忽有一人，起于函中，披发长丈余，振衣而起，出门失所在。
其家亦无他。
前记中多言此事，盖道太阴炼形，日将满，人必露之。
杜锡家婢
汉杜锡家葬，而婢误不得出。
后十余年，开冢祔葬，而婢尚生。
问之，曰： 其始如瞑目，自谓当一再宿耳。 
初婢埋时，年十五六。及开冢后，资质如故。更生十五六年。嫁之有子。
汉宫人
汉末，关中大乱。
有发前汉时宫人冢者，人犹活。
既出，平复如旧。
魏郭后爱念之，录置宫中，常在左右。
问汉时宫内事，说之了了，皆有次叙。
郭崩，哭泣过礼，遂死。
李俄
汉末，武陵妇人李俄，年六十岁，病卒，埋于城外，已半月。
俄邻舍有蔡仲，闻俄富，乃发冢求金。
以斧剖棺，俄忽棺中呼曰： 蔡仲护我头。 
仲惊走，为县吏所收，当弃市。
俄儿闻母活，来迎出之。
太守召俄问状，俄对曰： 误为司命所召，到时得遣。
出门外，见内兄刘文伯，惊相对泣。
俄曰： 我误为所召，今复得归。
既不知道，又不能独行，为我求一伴。
我在此已十余日，已为家人所葬，那得自归也。 
文伯即遣门卒与户曹相闻。答曰： 今武陵西界。
有男子李黑，亦得还，便可为伴，兼敕黑过俄邻舍，令蔡仲发出，于是文伯作书与儿，俄遂与黑同归。 
太守闻之，即赦蔡仲。仍遣马吏，于西界推问李黑，如俄所述。
文伯所寄书与子，子识其纸，是父亡时所送箱中之书矣。
河间女子
晋武帝时，河间有男女相悦，许相配适。
而男从军，积年不归。
女家更以适人。女不愿行，父母逼之而去。
寻病死。
其夫戍还，问女所在。其家具说之。
乃至冢，欲哭之叙哀，而不胜情。
遂发冢开棺，女即苏活。
因负还家，将养平复。
后夫闻，乃诣官争之。
郡县不能决，以谳廷尉。
奏以精诚之至，感于天地，故死而更生。是非常事，不得以常理断，请还开棺者。
徐玄方女
晋时东平冯孝将，广州太守，儿名马子，年二十岁余。
独卧厩中，夜梦见女子，年十八九。
言我是太守北海徐玄方女，不幸早亡。亡来出入四年，为鬼所枉杀。
听我更生。要当有依凭，乃得活，又应为君妻。
能从所委见救活不？ 
马子答曰： 可尔。 
与马子克期当出。
至期日，床前有头发，正与地平。
令人扫去，愈分明。
始悟所梦者，遂屏左右。
便渐额面出，次头形体顿出。
马子便令坐对榻上，陈说语言，奇妙非常。遂与马子寝息。
每戒云： 我尚虚。 
借问何时得出，答曰： 出当待，本生生日，尚未至。 
遂往厩中。言语声音，人皆闻之。
女计生至，具教马子出己养之方法，语毕拜去。
马子从其言，至日，以丹雄鸡一只，黍饭一盘，清酒一升，醊其丧前，去厩十余步。
祭讫，掘棺出。开视，女身体完全如故。
徐徐抱出，着毡帐中，唯心下微暖，口有气。
令婢四守养护之。常以青羊乳汁沥其两眼。
始开口，能咽粥，积渐能语，二百日持杖起行。
一期之后，颜色肌肤气力悉复常。
乃遣报徐氏，上下尽来，选吉日下礼，聘为夫妇。生二男，长男字元庆，永嘉初，为秘书郎；小男敬度，作太傅掾。
女适济南刘子彦，征士延世之孙。
蔡支妻
临淄蔡支者，为县吏。
曾奉书谒太守。
忽迷路，至岱宗山下，见如城郭，遂入致书。
见一官，仪卫甚严，具如太守。
乃盛设酒肴，毕付一书。谓曰： 掾为我致此书与外孙也。 吏答曰： 明府外孙为谁？ 
答曰： 吾太山神也，外孙天帝也。 
吏方惊，乃知所至非人间耳。
掾出门，乘马所之。有顷，忽达天帝座太微宫殿。
左右侍臣，具如天子。
支致书讫，帝命坐，赐酒食。仍劳问之曰： 掾家属几人。 
对父母妻皆已物故，尚未再娶。
帝曰： 君妻卒经几年矣？ 
吏曰： 三年。 
帝曰： 君欲见之否？ 
支曰： 恩唯天帝。 
帝即命户曹尚书，敕司命辍蔡支妇籍于生录中，遂命与支相随而去。
乃苏归家，因发妻冢，视其形骸，果有生验，须臾起坐，语遂如旧。
陈朗婢
义熙四年，琅邪人陈朗婢死，已葬。
府史夏假归，行冢前，闻土中有人声，怪视之。
婢曰： 我今更活，为我报家。 
其日已暮，旦方开土取之，强健如常。
于宝家奴
于宝字令升，父莹，为丹阳丞。
有宠婢，母甚妒之。
及莹亡，葬之，遂生推婢于墓。
于宝兄弟尚幼，不之审也。
后十余年，母丧开墓，而婢伏棺如生。载还，经日乃苏。
言其父恩情如旧，地中亦不觉为恶。
既而嫁之，生子。
韦讽女奴
唐韦讽家于汝颖，常虚默，不务交朋。
诵习时暇，缉园林，亲稼植。
小童薙草锄地，见人发，锄渐深，渐多而不乱，若新梳理之状。
讽异之，即掘深尺余。见妇人头，其肌肤容色，俨然如生。
更加锹锸，连身背全，唯衣服随手如粉。
其形气渐盛，顷能起，便前再拜。言是郎君祖之女奴也，名丽容，初有过，娘子多妒。
郎不在，便生埋于园中。托以他事亡去，更无外人知。某初死，被二黑衣人引去。至一处，太阙广殿。贲勇甚严。
拜其王，略问事故。
黑衣人具述端倪，某亦不敢诉娘子。
须臾，引至一曹司。见文案积屋，吏人或二或五，检寻甚闹。
某初一吏执案而问，检案，言某命未合死，以娘子因妒，非理强杀。其断减娘子十一年禄以与某。
又经一判官按问。其事亦明。
判官寻别有故，被罚去职，某案便被寝绝。
九十余年矣，彼此散行。
昨忽有天官来搜求幽系冥司积滞者，皆决遣，某方得处分。
如某之流，亦甚多数，盖以下贱之人，冥官不急故也，天官一如今之道士，绛服朱冠。羽骑随从。
方决幽滞。令某重生，亦不失十一年禄。
讽问曰： 魂既有所诣。形何不坏？ 
答曰： 凡事未了之人，皆地界主者以药傅之，遂不至坏。 
讽惊异之，乃为沐浴易衣，貌如二十许来。
其后潜道幽冥中事，无所不至，讽亦洞晓之。
常曰： 修身累德，无报以福。
神仙之道，宜勤求之。 
数年后，失讽及婢所在，亲族与其家得遗文，记再生之事。
时武德二年八月也。
邺中妇人
窦建德，常发邺中一墓，无他物。
开棺，见妇人，颜色如生，姿容绝丽，可年二十余。
衣物形制，非近世者。
候之，似有气息。
乃收还军养之，三日而生，能言。云： 我魏文帝宫人，随甄皇后在邺，死葬于此。
命当更生，而我无家属可以申诉，遂至幽隔。
不知今乃何时也。 
说甄后见害，了了分明。
建德甚宠爱之。
其后建德为太宗所灭，帝将纳之。乃具以事白，且辞曰： 妾幽闭黄壤，已三百年，非窦公何以得见今日，死乃妾之分也。 
遂饮恨而卒，帝甚伤之。
李仲通婢
开元中，李仲通者，任鄢陵县令。
婢死，埋于鄢陵。
经三年，迁蜀郫县宰。
家人扫地，见发出土中，频扫不去，因以手拔之。
鄢陵婢随手而出，昏昏如醉。
家人问婢何以至此。
乃曰： 适如睡觉。 
仲通以为鬼，乃以桃汤灌洗，书符御之，婢殊不惧，喜笑如故。
乃闭于别室，以饼哺之，餐啖如常。
经月余出之。驱使如旧。
便配与奴妻，生一男二女，更十七年而卒。
崔生妻
元和间，有崔生者，前婚萧氏，育一儿卒，后婚郑氏。
萧卒十二年，托梦于子曰： 吾已得却生于阳间，为吾告汝母，能发吾丘乎？ 
子虽梦，不能言。
后三日，又梦如此，子终不能言。
郑氏有贤德，萧乃下语于老家人云： 为吾报郑夫人，速出吾，更两日，即不及矣。 
老人家叫曰： 娘子却活也。 
夫人卜之曰： 无生象。 
即罢。
来日家人又曰： 娘子却活也。 
郑夫人再占，卜人曰： 有生象。 
即开坟，果活动矣。
舁归，郑夫人以粥饮之，气通能言。
则知前卜无生象者，龟止环饶而已；后云有生象者，是龟咬足指也。
萧氏与郑氏为姊妹共居，情若骨肉。
得十年而终。
东莱人女
东莱人有女死，已葬。
女至冥司，以枉见捕得还，乃敕两吏送之。
鬼送墓中，虽活而无从出。
鬼亦患之，乃问女曰： 家中父母之外，谁最念汝？ 
女曰： 独季父耳。 
一鬼曰： 吾能使来劫墓，季父见汝活，则遂生也。 
女曰： 季父仁恻，未尝有过，岂能发吾冢耶？ 鬼曰： 吾易其心也。 
留鬼守之，一鬼去。
俄而季父与诸劫贼，发意开棺，女忽从棺中起，季父惊问之，具以前白季父。
季父大加惭恨，诸贼欲遂杀之。而季父号泣哀求得免，负之而归。
