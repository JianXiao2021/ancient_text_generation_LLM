宗世林祢衡荀巨伯管宁竹林七贤嵇康山涛王安期王敦孙伯翳湘东王绎唐霍王元轨王方翼吴少微张说柳芳杜佑李舟白居易许棠陆龟蒙颜荛
宗世林
汉末，南阳宗世林与魏武同时，而薄其为人，不与交。
及武帝拜司空，总朝政。从容问宗曰：可以交未。
答曰：松柏之志犹存。
即忤旨见疏，位不配德。
而文帝兄弟每造其门，必拜床下。其礼重如此。
祢衡
祢衡字正平，少与孔文举作尔汝之交。
时衡未二十，而文举已五十余矣。
荀巨伯
荀巨伯远看友人疾，值胡贼攻郡。
友人语伯曰：吾且死矣，子可去。
伯曰：远来视子，令有难而舍之去，岂伯行耶。
贼既至，谓伯曰：大军至此，一郡俱空。
汝何人？
独止耶。
伯曰：有友人疾，不忍委之，宁以己身代友人之命。
贼闻其言，异之。
乃相谓曰：我辈无义之人，而入有义之国。乃偃而退，一郡获全。
管宁
魏管宁与华歆友善。
尝共园中锄菜，见地有黄金一片。
管挥锄不顾，与瓦石无异；管读书如故，华捉而掷之。
又尝同席读书。
有乘轩冕者过门，华废书出看；管割席分坐曰：子非吾友也。
竹林七贤
陈留阮籍、谯国嵇康、河内山涛，三人年相比。
预此契者，沛国刘伶、陈留阮咸、河内向秀、琅琊王戎。七人常集于竹林之下，肆意酣畅。
世谓之竹林七贤。
嵇康
嵇康素与吕安友，每一相思，千里命驾。
安来，值康不在。
兄喜出迎，安不前。
题门上作凤字而去，喜不悟。康至云：凤凡鸟也。
山涛
山涛与嵇、阮一面，契若金兰。
山妻韩氏觉涛与二人异于常交，问之。
涛曰：当年可以友者，唯此二人。
妻曰：负羁之妻，亦亲观赵狐。
意欲窥之，可乎？涛曰：可。
他日二人来，劝涛止之宿，具酒食。
妻穿墙视之，达旦忘返。
涛入曰：二人何如？
曰：君才致不如，正当以识度耳。
涛曰：伊辈亦以我识度为胜。
王安期
晋太傅东海王越，镇许昌。
以王安期为记室参军，雅相知重。
敕世子毗曰：夫学之所益者浅，体之所安者深。闲习礼度，不如式瞻仪形。
讽味遗言，不如亲承旨音。王参军人伦之表，汝其师之。王敦
庾亮见王敦问曰：闻君有四友，何者为是。
答曰：君家中郎，我家太尉、阿平，胡毋彦国。
我平故当最劣。
庾曰：似未劣。
又问何者居其右，王曰：自有人。
庾曰：何者是。
王曰：噫，左右蹑庾公知足。
孙伯翳
齐太原孙伯翳家贫，尝映雪读书。
放情物外，栖志丘壑。与王令君亮、范将军云，为莫逆之交。
王范既相二朝，欲以吏职相处。
伯翳曰：人生百年，有如风烛。
宜怡神养性，琴酒寄情。安能栖栖役曳若此？
嵇康所不堪，予亦未能也。
湘东王绎
梁湘东王绎，博览郡书，才辨冠世。
不好声色，爱重名贤。
与河东裴子野、兰陵萧子云，为布衣之交。
唐霍王元轨
唐霍王元轨，高祖第十四子也。
谦慎自守，不妄接士。
在徐州，与处士刘玄平为布衣交。
或问玄平，王之所长。
玄平曰：无。
问者怪而诘之，玄平曰：夫人有短，所以见其长。
至于霍王，无所不备，吾何以称之哉。王方翼
凉州长史赵持满，与长孙无忌亲。
许敬宗既陷无忌，惧持满为己患，乃诬其同反。
追至京拷讯。叹曰：身可杀，辞不可辱。
吏为代占而结奏，遂死狱中。尸于城西，亲戚莫敢收视者。王方翼叹曰：栾布之哭彭越，大义也。
周文之掩朽骸，至仁也。
绝友之义，蔽主之仁，何以事君。遂具礼葬焉。
高宗义之而不问。
吴少微
吴少微，东海人也。
少负文华，与富嘉谟友善。
少微进士及第，累授晋阳太原尉，拜御史。
时嘉谟疾卒，为文哭之。
其词曰：维三月癸丑，河南富嘉谟卒，于时寝疾于洛阳北里。闻之投枕而起，泪沾乎衽席。
匍匐于寝门之外，病不能起。
仰天而呼曰： 天乎天乎，予曷所朋。
曷有律，曷可得而见。
抑斯文也，以存乎哀。
太常少卿徐公、鄜州刺使尹公、中书徐、元二舍人、兵部张郎中说，未尝值我不叹于朝。
夫情悼之，赋诗以宠亡也。
其词曰：吾友适不死，于戏社稷臣。
直禄非造利，常怀大庇人。
乃无承明藉，遘此敦牂春。
药砺其可畏，皇穷故匪仁。
畴昔与夫子，孰云异天伦。
同病一相失，茫茫不重陈。
子之文章在，其殆尼父新。
鼓兴干河岳，真词毒鬼神。
可悲不可朽，东輤没荒榛。
圣主贤为宝，吁兹大国贫。
词人莫不叹美。既而病亟，长叹曰：生死人之大分，吾何恨焉。
然官职十分未作其一，乃至是耶。
慷慨而终。
张说
张说之谪岳州也，常郁郁不乐。
时宰以说机辨才略，互相排摈。
苏颋方当大用，而张说与瑰善。
张因为《五君咏》，致书，封其诗以遗颋。
戒其使曰：候忌日，近暮送之。
使者既至，因忌日，赍书至颋门下。
会积阴累旬，近暮，吊客至，多说先公寮旧。
颋因览诗，呜咽流涕，悲不自胜。
翌日，乃上封。大陈说忠贞謇谔，有勤乎王室，亦人望所属，不宜沦滞于遐方。
上乃降玺书劳问，俄而迁荆州长史。
由是陆象先、韦嗣立、张廷珪、贾曾，皆以谴逐岁久，因加甄收。
颋常以说，父之执友，事之甚谨。
而说重其才器，深加敬慕焉。柳芳
柳芳与韦述友善，俱为史学。
述卒后，所著书未毕者，芳多续成之。杜佑
刘禹锡言：司徒杜公佑视穆赞也，如故人子弟。
佑见赞为台丞数弹劾，因事戒之曰：仆有一言，为大郎久计，他日少树敌为佳。
穆深纳之，由是少霁威也。
李舟
陇西李舟与齐映友善。
映为将相，舟为布衣。
舟致书于映，以交不以贵也。
时映左迁于夔，书曰：三十三官足下，近年以来，宰臣当国，多与故人礼绝。
仆以礼处足下，则足下长者，仆心未忍，欲以故人处足下。
则虑悠悠之人，以仆为谄，凡欲修书，逡巡至今。
忽承足下出守夔国，为苍生之望，不为不幸；为足下之谋，则名遂身退，斯又为难。
仆知时者，谨以为贺。
但鄱阳云安，道阻且长。音尘寂蔑，永望增叹。
仆所病沉痼，方率子弟力农，与世疏矣，足下亦焉能不疏仆耶。
足下素仆所知，其于得丧，固恬如也。
然朝臣如足下者寡矣，明主岂当不察之耶？
唯强饭自爱，珍重珍重。
白居易
白少傅居易，与元相国稹友善。以诗道著名，号元白。
其集内有《哭元相诗》云：相看掩泪俱无语，别有伤心事岂知。
想得咸阳原上树，已抽三丈白杨枝。
许棠
许棠久困名场。
咸通末，马戴佐大同军幕，棠往谒之，一见如旧识。留连数月，但诗酒而已，未尝问所欲。
忽一旦大会宾友，命使者以棠家书授之。
棠惊愕，莫如其来。
启缄，乃是戴潜遣一价，恤其家矣。
陆龟蒙
吴郡陆龟蒙字鲁望。
父宾虞进士甲科，浙东从事，家于苏台。
龟蒙幼精六籍，长而攻文。
与颜荛、皮日休、罗隐、吴融为益友。
性高洁，家贫，思养亲之禄。
与张抟为卢江、吴兴二郡倅，丞相李蔚、卢携景重之。
罗隐《寄龟蒙诗》云：龙楼李丞相，昔岁仰高文。
黄阁今无主，青山竟不焚。
盖尝有征聘之意。唐末，以左拾遗授之。
诏下之日，疾终于家。
与皮日休为诗友。
颜荛
颜给事荛谪官，殁于湖外。
未间，自草墓志。
性躁急，不能容物。
其志词云：寓于东吴，与吴郡陆龟蒙，为诗文之交，一纪无渝。
龟蒙卒，为其就木至穴，情礼不缺。
其后即故谏议大夫高公丞之、故丞相陆公扆二君，于荛至死不变。
其余面交，皆如携手过市。见利即解携而去，莫我知也。
后有吏部尚书薛公贻矩、兵部侍郎于公兢、中书舍人郑公撰三君子者，予今日以前不变。不知后日见予骨肉孤幼，复如何哉。
