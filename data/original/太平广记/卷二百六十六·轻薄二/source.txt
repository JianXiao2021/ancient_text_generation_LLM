姚岩杰朝士使朔方薛保逊薛昭纬剧燕韦薛轻高氏胡翙轻薄士流张翱卢程崔秘王先主遭轻薄蒋贻恭
姚岩杰
姚岩杰，梁公元崇之裔孙也。
童丱聪悟绝伦。弱冠博通坟典，慕班固、司马迁之为人，时称大儒。
常以诗酒放游江左，尤肆凌忽先达，旁若无人。
唐乾符中，颜摽典鄱阳郡，鞠场公宇初构，请岩杰纪其事。
文成，粲然千余言，摽欲删去二字，岩杰不从。摽怒，时已刊石，命碎其碑。
岩杰以篇纪之曰：为报颜公识我么，我心唯只与天那。
眼前俗物关情大，醉后青山入意多。
冯子每嫌弹铗恨，宁生休唱饭中歌。
圣朝若为苍生计，合有公车到薜萝。
卢肇牧歙州，岩杰在婺源，先以著述寄肇。肇知其使酒，以手书褒美，赠以布帛。
辞云：兵火之后，郡中凋敝，无以奉迎大贤。
岩杰复以长笺激之。肇不得已，迓至郡斋，礼岩公卿。
而姚傲睨自如。肇以篇咏夸于岩杰曰：明月照巴天。
岩杰笑曰：明月照一天，奈何独言 巴天 耶？
肇惭甚。
无何，会于江亭，时蒯希逸在席。卢请目前取事为酒令，尾有乐器之名。
肇令曰：远望渔舟，不阔尺八。
岩杰遂饮酒一罨，凭栏呕哕。须臾，即席，还令曰：凭栏一吐，已觉空喉。
其侮慢倨傲如此。
薛保逊
薛保逊，名家子。恃才与地，凡所评品，士子以之升降，时号为浮薄。相国夏侯孜尤恶之。
其堂弟因名保厚以异之，由是不睦。
内子卢氏，与其良人保逊，操尚略同。
季父薛监来省，卢氏出参，俟其去后，命水涤门阈。
薛监知而甚怒，经宰相疏之，保逊因论授澧州司马，凡七年不代。夏侯公出镇。魏谟相登庸，方有征拜，而殒于郡。
愚曾睹恭文数幅，其一云：饯交亲于灞上，止逆旅氏，见数物象人。语之口辄动，皆云江、淮、岭表州县官也。
呜呼，天子生民，为此辈笞挞？
又《观优》云：绯胡推宰，莽转而出，众人皆笑，唯保逊不会。
其轻物率皆此类也。
卢虔灌罢夔州，以其近亲，径至澧州慰省。还至邮亭，回望而哭曰：岂意薛保逊，一旦接军事李判官，打《杨柳枝》乎！
薛昭纬
唐薛昭纬，即保逊之子也，恃才傲物，有父风。
每入朝省，弄笏而行，旁若无人。
又好唱《浣沙溪》词。
知举后，有一门生辞归乡里，临歧献规曰：侍郎重德，某既受恩。
尔后不弄笏唱《浣沙溪》词，某幸甚也：时人谓之至言。
有一吏，尝学其行步揖逊，薛知之，乃召谓曰：试于庭前，学得似，即恕汝罪。
于是下帘，拥姬妾而观，小吏安详傲然，举动酷似，笑而舍之。
路侍中在蜀，尝夏日纳凉于球场厅中。
使院小吏罗九皋。裹巾步履。有似裴条。
侍中遥见促召。逼视方知其非。
因笞之。
又薛昭纬使于梁国，谕以传禅。
梁祖令客将约回，乃谓谒者曰：大君有命。无容却回。速辔前迈，既至夷门，梁祖不获已而出迎接，见其标韵词辨，方始改观。
自是宴接，莫不款曲。
一日，梁祖话及鹰鹞，薛盛言鸷鸟之俊。
梁祖欣然，谓其亦曾放弄。归馆后，以鹞子为赠。
薛致书感谢，仍对来人戒僮仆曰：令公所赐，直须爱惜，可以纸裹，安鞲袋中。
闻者笑之。
剧燕
剧燕，蒲坂人也，工为雅正诗。
时王重荣镇河中，燕投赠王曰：只向国门安四海，不离乡井拜三公重荣甚礼重之。
为人多纵。陵轹诸从事。竟为正平之祸。
韦薛轻高氏
江陵高季昌唐末为荆南留后时，宰相韦说、郑珏，舅甥姻娅也。
朱梁太祖时，皆得制方面。
高氏以贵公子任行军司马。
常以歌筵酒馔款待数公。
日常宴聚，求取无恒，皆优待之。
后庄宗过河，奄有中原，天下震惧。
高王单骑入觐，韦、郑二公，继登台席，中朝士族子弟，多不达时变。复存旧态。
薛泽除补阙，韦荆除《春秋》博士，皆赐绯，咸有德色，匆匆办装，即俟归朝，视行军蔑如也。
李载仁、韦说之甥，除秘书郎。
刘诜、郑珏之妹夫也，除《毛诗》博士，赐绯。
尔后韦屡督李入京，高氏欲津置之。
载仁迁延，自以先德遗戒，不欲依舅氏，但不能显言，竟不离高氏门馆。
刘诜无他才望，性嗜酒，口受新命，殊无行意，日于高氏，情敬不衰，然则美酝肥羜之所引也。
无何，以疾终。
高氏赡给孤遗，颇亦周至。
未间，洛下有变，明宗入统，南方强侯，人要姑息，韦、郑二相皆罢去，韦、薛尚跧荆楚。
明年，保最嗣袭，辟李为掌记。
他日，录其长息为子婿，第三子皆奏官，一门朱紫韡如也。
刘诜三子，迭加任遇，三孙女适高氏子弟，向三十年，享其禄食，亦足称也。韦荆寂寞而卒，薛泽摄宰而终，岂自掇乎，亦命也夫。
胡翙
有胡翙者，佐幕大藩，有文学称，善草军书，动皆中意。
时大驾西幸，中原宿兵，岐秦二藩，最为巨屏。
其正书走檄，交骋诸夏，莫不伏其笔舌也。
时大帅年幼，生杀之柄，断在贰军张筠。
其宣辞假荆州任。在张同，张同为察巡。
翙常少其帅，蔑视同辈不为礼。
帅因藉其才，不甚加责，但令谕之而已。其轻薄自如也。
常因公宴，刿被酒呼张筠曰。张十六。
张十六者筠第行也。
数以语言诋筠，因帅故但衔之。
他日往荆州诣张同，同仆不识，问从者，曰：胡大夫翙。
至厅，已脱衫矣。
同闻翙来，欲厚之，因命家人精意具馔。
同遽出迎见，忽报曰：大夫已去矣。
同复步至厅，但见双椅间遗不洁而去，卒不留一辞。
同亦笑而衔之。
张无能加害。时帅请翙聘于大梁，翙门下客陈评事者从行。筠密赂陈，令伺其不法。
入梁果恣虚诞，或以所见密闻梁王，皆为陈疏记之。
洎归，帅知其狂率，亦优容之。
陈于是受教，抅成其恶，具以乖僻草藁，袖而白帅。
帅方被酒，闻之大怒，遂尽室拥出，坑于平戎谷口，更无噍类。
帅醒知之，大惊，痛惜者久之。
沉思移时曰：杀汝者副使，非我为之。
后草军书不称旨，则泣而思之。
此过亦非在筠，盖翙自掇尔。
王仁裕尝过平戎谷，有诗吊之曰：立马荒郊满目愁，伊人何罪死林丘。
风号古木悲长在，雨湿寒莎泪暗流。
莫道文章为众嫉，只应轻薄是身仇。不缘魂寄孤山下，此地堪名鹦鹉洲。
轻薄流士
唐朝有轻薄士流出刺一郡，郡人集其歌乐百戏以迓之。
至有吞刀吐刀，吹竹按丝、走圆跳索、歌喉舞腰、殊似不见。
州人曰：我使君清峻，无以悦之。
相顾忧戚。
忽一日，盛夏登楼，遽令命乐。郡人喜曰：使君非不好乐也。
及至楼下，遂令色色引上，其弦匏戛击之类迭进，皆叱去不用。有吹笙者，末后至，喜曰：我比只要此一色。
问：此一物何名？曰：名笙，可吹之。
乐工甚有德色，方欲调弄，数声，遽止之曰：不要动指，只一直吹之。
乐工亦禀之。
遂令临槛长吹，自午及申，乃呼左右，可赐与酒令退，曰：吾谁要曲调，只藉尔唤风耳。
复一日入山召乐人，比至，怒目叱之曰：只要长脚女人。
乐部忙然退出，不知其所以。遂遣六七妇人约束长脚，鼓笛而入。
乃顾诸妇升大树，各持笼子令摘树果。
其辈薄徒事，如此者甚多。
张翱
唐乾宁中，宿州刺史陈璠以军旅出身，擅行威断。
进士张翱恃才傲物，席上调璠宠妓张小泰，怒，揖起付吏，责其无礼。
状云：有张翱兮，寓止淮阴，来绮席兮，放恣胸襟。
璠益怒云：据此分析，合吃几下？
又云：只此两句，合吃三下五下，切求一笑，宜费乎千金万金。
竟鞭背而卒。
出刘山甫《闲谈》，词多不载。
卢程
卢程擢进士第，为庄皇帝河东判官，建国后命相。无他才业，唯以氏族傲物。
任圜常以公事入谒，程乌纱隐几，谓圜曰：公是虫豸，辄来唐突。
圜惭愕，骤告庄宗，大怒，俾杀之，为卢质救解获免。自是出中书，时人切齿焉。
江陵在唐世，号衣冠薮泽，人言琵琶多于饭甑，措大多于鲫鱼。
有邑宰卢生，每于枝江县差船入府，舟子常苦之。
一旦王仙芝兵火，卢生为船人挑其筋，系于船舷，放流而死。
大凡无艺子弟，率以门阀轻薄，广明之乱，遭罹甚多，咸自致也。
崔秘
天成二年，潘环以军功授棣牧。
素无宾客。
或有人荐崔秘者，博陵之士子也，举止闲雅，词翰亦工。
潘一见甚喜，上馆以待之，经宿不复往，潘访之不获。既而辟一书生乃往。
后荐主见而诘之，崔曰：潘公虽勤厚，鼻柱之左有疮，脓血常流，每被熏灼，腥秽难可堪。
目之为白死汉也。荐主大咍。
崔之不顾名实而为轻薄也。盖潘常中流矢于面，有衔其镞，故负重伤。
医疗至经年，其镞自出，其疮成漏，终身不痊。
王先主遭轻薄
韦昭度招讨陈敬瑄时，蜀帅顾彦晖为副，王先主为都指挥使。
三府各署幕僚，皆是朝达子弟，视王先主蔑如也。
先主持从，髡发行睰，黥面札腕，如一部鬼神。
其辈与先主兢肃。顾公详缓，一时失笑而散。
先主归营，左右以此为言，亦自大笑。
他日克郪城，轻薄幕僚，皆害之。
蒋贻恭
蒋贻恭者好嘲咏，频以此痛遭槚楚，竟不能改。
蜀中士子好着袜头裤，蒋谓之曰：仁贤既裹将仕郎头，何为作散子将脚也。
皆类此。
蒋生虽嗜嘲咏，然谈笑儒雅，凡被讥刺，皆轻薄之徒，以此搢绅中恶之。
官至令佐而卒。
