南荒人娶妇赵高韦少卿葛清三王子乐从训张从晦李仁矩李罕之韩伸李令孟弘微僧鸾路德延萧希甫
南荒人娶妇
南荒之人娶妇，或有喜他室之女者，率少年，持刀挺，往趋虚路以侦之，候其过，即擒缚，拥归为妻。
间一二月，复与妻偕，首罪于妻之父兄。
常俗谓缚妇女婿。
非有父母丧，不复归其家。
赵高
李夷简，元和末在蜀。
蜀市人赵高好斗，尝入狱。
满背镂毗沙门天王，吏欲杖背，见之辄止。
转为坊市害。
左右言于李，李大怒，擒就厅前，索新造筋棒，题径三寸，叱杖家打天王，尽则已，数三十余不死。
经旬日，但袒而历门，乞修理破功德钱。
韦少卿
蜀小将韦少卿，韦表微堂兄也。少不喜书，嗜好扎青。
其叔父尝令解衣视之，胸上扎一树，树杪鸟集数十。其下悬镜，其鼻系，有人止于侧牵之。
叔不解，问焉，少卿笑曰：叔曾读张燕出诗否？ 
挽镜寒鸦集 也。
葛清
荆州街子葛清，勇，自颈已下，遍扎白居易诗。
段成式尝与荆客陈至，呼观之，令其自解，背上亦能暗记。
反手指其劄处，至不是花中偏爱菊，则有一人持杯临菊丛。
黄夹缬窠寒有叶，则持一树，树上挂缬，缬窠胜绝细。
凡扎三十余首，体无完肤，陈至呼为白舍人行诗图也。
三王子
杨虞卿为京兆尹时，市里有三王子，力能揭巨石。遍身图扎，体无完肤。
前后合抵死数四，皆匿军以免。
会有过，杨令所由数人捕获，闭关杖杀之。
判云：刺扎四肢，口称王子，何须讯问？便合当辜。
乐从训
王铎落都统，除滑州节度，寻罢镇。
以河北安静，于杨全玖有旧，避地浮阳，与其幕客从行，皆朝中士子。
及过魏，乐彦祯礼之甚至，铎之行李甚侈，从客侍姬，有辇下升平之故态。
彦祯有子曰从训，素无赖，爱其车马姬妾，以问其父之幕客李山甫。
又咸通中，数举不第，尤私愤于中朝贵达，因劝从训图之。
伺铎至甘陵，以轻骑数百，尽掠其囊装姬仆而还，宾客皆遇害。
及奏朝廷云：得贝州报，某日杀却一人，姓王，名令公。
其凶诞也如此。
彦祯父子，寻为乱军所杀。
张从晦
梁祖图霸之初，寿州刺史江彦温以郡归我，乃遣亲吏张从晦劳其勤。
而从晦无赖酣酒，有饮徒何藏耀者与之偕，甚昵狎，从晦致命于郡。
彦温大张乐，邀不至，乃与藏耀食于主将家，彦温果疑恐曰：汴王谋我矣。不然，何使者如是也。
乃杀其主将，连诛数十人，而以状白其事。
既而又疑惧曰：诉其腹心，亡我族。
乃自缢而死。
梁祖大怒，按其事，腰斩从晦，留何藏耀，裂其禁械，斩于寿春市。
李仁矩
后唐明宗皇帝时，董璋授东川，将有跋扈之心。于时遣客省使李仁矩出使潼梓。
仁矩北节使下小校，骤居内职，性好狎邪。元戎张筵，以疾辞不至，乃与营妓曲宴。
璋闻甚怒，索马诣馆，遽欲害之。仁矩鞹足端简迎门，璋怒稍解。
他日作叛，两川举兵，并由仁矩献谋于安重晦之所致也。
李罕之
李罕之，河阳人也。
少为桑门，无赖，所至不容，曾乞食于滑州酸枣县，自旦及脯，无与之者，掷钵于地，毁僧衣，投河阳诸葛爽为卒，罕之即僧号，便以为名。
素多力，或与人相殴，殴其左颊，右颊血流。
爽寻署为小校，每遣讨贼，无不擒之。
蒲绛之北，有摩云山，设堡于上，号摩云寨，前后不能攻取，时罕之下焉，由此号李摩云。
累历郡侯、河南尹、节将，官至侍中。
卒于汴州，亦荆南成汭之流也。自唐仕梁。
韩伸
有韩伸者，渠州人也。善饮博，长于灼龟。
游谒五侯之门，常怀一龟壳，隔宿先灼一龟。来日之兆吉，即博；不吉即已。
又或去某方位去吉，即往之；诸方纵人牵之不去。
即取人钱货，如征赤债。
或经年忘其家而不归，多于花柳之间落魄。
其妻怒甚，时复自来耻顿，驱趁而同归。
夜坐洽乐之际，其妻又自家领女仆一两人潜至，匿于邻舍，俟其夜会筵合，遂持棒伺于暗处。
伸不知觉，遂塌声唱《池水清》，声不绝，脑后一棒，打落幞头，扑灭灯烛。
伸即窜于饭床之下。有同坐客。暗中遭鞭挞一顿。
不胜其苦，□后遣二青衣，把髻子牵行，一步一棒决之，骂曰：这老汉，□落魄不归也！
无何，牵至烛下照之，乃是同坐客。其良人尚□头潜于饭床之下。
蜀人大以为欢笑矣，时辈呼韩为池水清。
李令
渚宫有李令者，自宰延安。
本狡猾之徒也，强为篇章而干谒。
时有归评事，任江陵鹾院，常怀恤士之心。
李令既识归君，累求救贷，而悉皆允诺。
又曰：某寻亲湖外，辄假舍而安家族。
归君亦慜诺之。
李且乘舟而去，不二旬，其妻遣仆使告丐糇粮，归亦拯其乏绝。
李忽寄书于鹾院，情况款密，是异寻常。
书中有赠家室等诗一首，意欲组织归君。
归君悔恨而不能自明，与武陵渠江之务，以糊其口焉。
举士沈擢每述于同院从宾，用兹戒慎也。
李令寄其妻诗曰：有人教我向衡阳，一度思归一断肠。
为报艳妻兼少女，与吾觅取朗州场。
孟弘微
唐孟弘微郎中诞妄不拘。
宣宗朝，因次对曰：陛下何以不知有臣，不以文字召用？
上怒曰：卿何人斯，朕耳冷，不知有卿？
翌日，上谓宰臣曰：此人噪妄，欲求翰林学士，大容易哉！
于是宰臣归中书，贬其官，示小惩也。
又尝忿狷，挤其弟落井，外议喧然。乃致书告亲友曰：悬身井半，风言沸腾。
尺水丈波，古今常事。
与郑讽邻居，讽为南海从事，因墙颓，侵入墙界五六丈。
知宅者有状，请退其所侵。判其状曰：海隅从事，少有生还。
地势尖斜，打墙夹入。
平生操履，率皆如此，不遭摈弃，幸矣哉。僧鸾
僧鸾有逸才而无拘检，早岁称乡衔，谒薛能于嘉州。
能以其颠率，难为举子，乃佴出家，自于百尺丈像前披剃，不肯师于常僧也。后入京，为文章供俸，赐紫。
柳玭甚爱其才，租庸张睿，亦曾加敬，盛言其可大用。
由是反初，号鲜于凤，修刺谒柳，柳鄙之不接。
又谒张，张也拒之。
于是失望，而为李铤江西判官，后为西班小将军，竟于黄州遇害。
路德延
河中判官路德延，相国岩之侄，岳之子，时谓才俊。擢进士第，西平王朱友谦幕僚，放恣凌傲，主公容之。
友谦背梁，乞于晋阳。
并使初至，礼遇方谨，路公筵上，言语及之。
友谦忧愤，因投德延于黄河，以纾祸也。
先是纪纲之仆近判官入谒幕次，遂有请易舍之说。盖义兄弟同处，不欲闻郎官秽谈也。
路子得非其人也？
萧希甫
萧希甫进士及第，有文才口辩，多机数。
梁时不得意，弃母妻渡河，易姓名为皇甫校书。
庄宗即位于魏州，征希甫知制诰。
庄宗平汴、洛，希甫奉诏宣慰青、齐，方知其母死妻嫁，乃持报于魏州。
时议者戏引李陵书云：老母终堂，生妻去室。
后为谏议大夫。
性褊忿，躁于进取，疏宰臣豆卢革、韦说，至于贬斥。
又以毁誉宰相，责授岚州司马焉。
