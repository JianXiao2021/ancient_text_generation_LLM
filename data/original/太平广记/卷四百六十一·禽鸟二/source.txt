交趾
交趾郡人多养孔雀，或遗人以充口腹，或杀之以为脯腊。
人又养其雏为媒，旁施网罟，捕野孔雀。
伺其飞下，则牵网横掩之，采其金翠毛，装为扇拂。
或全株，生截其尾，以为方物。云，生取则金翠之色不减耳。
罗州罗州山中多孔雀，群飞者数十为偶。
雌者尾短，无金翠。雄者生三年，有小尾，五年成大尾。
始春而生，三四月后复凋，与花萼相荣衰。
然自喜其尾而甚妬，凡欲山栖，必先择有置尾之地，然后止焉。南人生捕者，候甚雨，往擒之，尾沾而重，不能高翔，人虽至。
且爱其尾，恐人所伤，不复骞翔也。
虽驯养颇久，见美妇人好衣裳与童子丝服者，必逐而啄之。
芳时媚景，闻管弦笙歌，必舒张翅尾，盼睇而舞，若有意焉。
山谷夷民烹而食之，味如鹅，解百毒。
人食其肉，饮药不能愈病。
其血与其首，解大毒。
南人得其卵，使鸡伏之即成。
其脚稍屈，其鸣若曰 都护 。
土人取其尾者，持刀于丛篁可隐之处自蔽，伺过，急断其尾，若不即断，回首一顾，金翠无复光彩。
王轩
卢肇住在京南海，见从事王轩有孔雀。
一日奴来告曰： 蛇盘孔雀，且毒死矣。 
轩令救之，其走卒笑而不救，轩怒，卒云： 蛇与孔雀偶。 
汉燕
蓐泥为窠，声多稍小者汉燕。
陶胜力注《本草》云，紫胸轻小者是越燕，胸斑黑声大者是胡燕。其作巢喜长，越燕不入药用。
越与汉，亦小差耳。
胡燕凡狐白貂鼠之类，燕见之则毛脱，或燕蛰于水底。
旧说燕不入室，取桐为男女各一，投井中，燕必来。
胸斑黑声大，名胡燕，其窠有容匹素者。
千岁燕
齐鲁之间，谓燕为乙，作巢避戊己。
《玄中记》云，千岁之燕户北向。
《述异要》云，五百岁燕生胡髯。
晋瑞
魏禅晋岁，北阙下有白光如鸟雀之状，时有飞翔去来。
有司即闻奏，帝使罗者张之，得一白燕，以为神物，以金为笼，致于宫内，旬日不知所在。
论者云： 金德之瑞。 昔师旷时，有白燕来巢，检瑞应图，果如所论。
师旷，晋人也，古今之议相符焉。
元道康
后魏元道康字景怡，居林虑山，云栖幽谷，静掩衡茅，不下人间，逾二十载。
服饵芝木，以娱其志。
高欢为丞相，前后三辟不就。道康以时方乱，不欲应之。
至高洋，又征，亦不起。
道康书斋常有双燕为巢，岁岁未尝不至。
道康以连征不去，又惧见祸，不觉嗟咨。
是夕，秋月朗然，清风飒至。道康向月微思，忽闻燕呼康字云： 景怡，卿本澹然为乐，今何愁思之深耶？ 
道康惊异，乃知是燕。
又曰： 景怡景怡，乐以终身。 
康曰： 尔为禽而语，何巢我屋？ 
燕曰： 我为上帝所罪，暂为禽耳。
以卿盛德，故来相依。 
道康曰： 我忘利，不售人间，所以闭关服道，宁昌其德，为卿所谓？ 
燕曰： 海内栖隐，尽名誉耳。
独卿知道，卓然嚣外，所以神祇敬属，万灵归德。 
燕曰： 我来日昼时，往前溪相报。 
道康乃策杖南溪，以伺其至。
及昼，见二燕自北岭飞来而投涧下，一化为青衣童子，一化为青衣女子。前来谓道康曰： 今我便归，以卿相命，故来此化。
然无以留别，卿有隐志，幽阴见嘉，卿之寿更四十岁，以此相报。 
言讫，复为双燕飞去，不知所往。
时道康已年四十，后果终八十一。
范质
汉户部侍郎范质言，尝有燕巢于舍下，育数雏，已哺食矣。
其雌者为猫所搏食之，雄者啁啾，久之方去。即时又与一燕为匹而至，哺雏如故。
不数日，诸雏相次堕地，宛转而僵。
儿童剖腹视之，则有蒺藜子在嗉中，盖为继偶者所害。
飞数
鹧鸪飞数逐月，如正月，一飞而止于窠中，不复起矣。
十二月十二起，最难采，南人设网取之。
飞南向
鹧鸪似雌雉，飞但南，不向北。
杨孚《交州异物志》云： 鸟像雌雉，名鹧鸪，其志怀南，不思北徂。 
吴楚鹧鸪
能解冶葛并菌毒，臆前有白圆点，背上间紫赤毛。其大如野鸡，多对啼。
《南越志》云： 鹧鸪虽东西回翔，然开翅之始，必先南翥。
其鸣自呼 社薄州。  
又《本草》云： 自呼 鉤輈格磔。  
李群玉《山行闻鹧鸪》诗云： 方穿诘曲崎岖路，又听鉤輈格磔声。 
鹊知太岁
鹊知太岁之所在，《博物志》云： 鹊窠背太岁。 
端午日午时，焚其巢，灸病者，疾立愈。
张颢
常山张颢为梁相，天新雨后，有鸟如山鹊，稍下堕地，民拾取，即化为一圆石。
颢椎破之，得一金印，文曰 忠孝侯印。 
颢以上闻。藏之秘府。
颢后官至太尉，后议郎汝南樊行夷校书东观，上表言： 尧舜之时，尝有此官，今天降印，宜应复。 
条支国
章帝永宁元年，条支国有来进异瑞，有鸟名鳷鹊，形高七尺，解人言。
其国太平，鳷鹊群翔。
昔汉武时，四夷宾服，有致此鹊，驯善。有吉乐事，则鼓翼翔鸣。
按庄周云： 雕陵之鹊，盖其类也。 
黎景逸
唐贞观末，南康黎景逸居于空青山，常有鹊巢其侧，每饭食餧之。
后邻近失布者，诬景逸盗之，系南康狱。
月余，劾不承，欲讯之，其鹊止于狱楼，向景逸欢喜，以传语之状。
其日传有赦，官司诘其来，云： 路逢玄衣素衿人所说。 
三日而赦果至，景逸还山，乃知玄衣素衿者，鹊之所传。
张昌期
汝州刺史张昌期，易之弟也，恃宠骄贵，酷暴群僚。
梁县有人白云，有白鹊见。
昌期令司户杨楚玉捕之，部人有鹞子七十笼矣，以蜡涂爪。
拜谢而去。
崔圆妻
鹊窠中必有栋。
崔圆相公妻在家时，与姊妹于后园见一鹊构窠，共衔一木，大如笔管，长尺余，安窠中，众悉不见。
俗言见鹊上梁必贵。
乾陵
大历八年，乾陵上仙观之尊殿，有双鹊衔柴及泥，补葺隙坏十五处。
宰臣表贺之。
鸽信
理丞郑复礼言，波斯舶上多养鸽，鸽能飞行数千里，辄放一只至家，以为平安信。
鸡
陈仓宝鸡
秦穆公时，陈仓人掘地得物，若羊非羊，若猪非猪，牵以献穆公。
道逢二童子曰： 此为媪述，常在地中，食死人脑。若欲杀之，以柏插其首。 
媪曰： 此二童子名为鸡宝，得雄者王，得雌者伯。 
陈仓人舍之，逐二童子，二童化为雉，飞入于林。
陈仓人告穆公，发徒大猎，果得其雌，又化为石，置之汧渭之间。
至文公立祠，名陈宝。
雄者飞南集，今南阳雉飞县，即其地也。
楚鸡
楚人有担山鸡者，路人问曰： 何鸟也？ 
担者欺之曰： 凤皇也。 
路人曰： 我闻有凤皇久矣，今真见之。汝卖之乎？ 
曰： 然。 乃酬千金，弗与。请加倍，乃与之。
方将献楚王，经宿而鸟死。路人不遑惜其金，惟恨不得以献耳。
国人传之，咸以为真凤而贵，宜欲献之。
遂闻于楚王，王感其欲献己也，召而厚赐之，过买凤之直十倍矣。卫女
《雉朝飞》操者，卫女傅母所作也。
卫侯女嫁于齐太子，中道闻太子死，问傅母曰： 何如？ 
傅母曰： 且往赴丧。 
丧毕，不肯归，终之以死。
傅母悔之，取女所自操琴，于冢上鼓之。
忽有二雉俱出墓中，傅母抚雌雉曰： 女果为雉耶？ 
言未卒，俱飞而起，忽然不见。
傅母悲痛，授琴作操，故曰《雉朝飞》。
长鸣鸡
汉成帝时，交趾越隽献长鸣鸡伺晨鸡，即下漏验之，晷刻无差。
长鸣一食顷不绝，长距善斗。
沉鸣鸡
建安三年，胥图献沉鸣石鸡，色如丹，大如燕。
常在地中，应时而鸣，声能远彻。
其国闻其鸣，乃杀牲以祀之。
当声处掘地，得此鸡。
若天下平，翔飞颉颃，以为嘉瑞，亦谓宝鸡。
其国无鸡，人听地中，以候晷刻。
道师云： 昔仙人相君采石，入穴数里，得丹石鸡，舂碎为药。
服者令人有声气，后天而死。 
昔汉武宝鼎元年，四方贡珍怪，有琥珀燕，置之静室，自然鸣翔，此之类也。
《洛书》云： 胥图之宝，土德之征。
大魏嘉瑞焉。 
孙休
孙休好射雉，至其时，则晨往夕返。
群臣莫不上谏曰： 此小物，何足甚耽？ 
答曰： 虽为小物，耿介过人，朕之所以好也。 
吴清
徐州民吴清，以太元五年被差为征。
民杀鸡求福，煮鸡头在盘中，忽然而鸣，其声甚长。
后破贼帅邵宝，宝临阵战死。
其时僵尸狼藉，莫之能识。
清见一人著白袍，疑是主帅，遂取以闻。推校之，乃是宝首。
清以功拜清河太守，越自什伍，遽升荣位。
鸡之妖，更为吉祥。
广州刺史
广州刺史丧还，其大儿安吉，元嘉三年病死，第二儿，四年复病死。
或教以一雄鸡置棺中，此鸡每至天欲晓，辄在棺里鸣三声，甚悲彻，不异栖中鸣，一月日后，不复闻声。
祝鸡公
祝鸡公者，洛阳人也。
居尸乡北山下，养鸡百余年，鸡皆有名字，千余头。
暮栖树下，昼放散之。
欲取呼名，即种别而至。
卖鸡及子，得千余万，辄置钱去。
之吴，作养池鱼。
后登吴山，鸡雀数百，常出其旁。
朱综
临淮朱综遭母难，恒外处住。
内有病，因见前妇。
妇曰： 丧礼之重，不烦数还。 
综曰： 自荼毒已来，何时至内？ 
妇云： 君来多矣。 
综知是魅，敕妇婢，候来，便即闭户执之。
及来，登往赴视，此物不得去，遽变老白雄鸡。
推问是家鸡，杀之遂绝。
代郡亭
代郡界中一亭，作怪不可止。
有诸生壮勇者，暮行，欲止亭宿，亭吏止之。诸生曰： 我自能消此。 
乃住宿食。
夜诸生前坐，出一手，吹五孔笛，诸生笑谓鬼曰： 汝止有一手，那得遍笛，我为汝吹来。 
鬼云： 卿为我少指耶？ 
乃复引手，即有数十指出，诸生知其可击，因拔剑砍之，得老雄鸡。
