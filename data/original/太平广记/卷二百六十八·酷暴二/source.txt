吉顼成王千里张亶王旭京师三豹张孝嵩王弘义谢祐河内王懿宗酷吏
杨务廉李全交
吉顼
周明堂尉吉顼，夜与监察御史王助同宿。王助以亲故，为说綦连耀男大觉、小觉，云应两角麒麟也。耀字光翟，言光宅天下也。
顼明日录状付来俊臣，敕差河内王懿宗推，诛王助等四十一人，皆破家。
后俊臣犯事，司刑断死，进状三日不出，朝野怪之。
上入苑，吉顼拢马。上问在外有何事意，顼奏曰：臣幸预控鹤，为陛下耳目。
在外唯怪来俊臣状不出。
上曰：俊臣于国有功，朕思之耳。
顼奏曰：于安远告虺贞反，其事并验。
今贞为成州司马，俊臣聚结不逞，诬遘贤良，赃贿如山。冤魂满路。国之贼也，何足惜哉？
上令状出，诛俊臣于西市，敕追于安远还，除尚食奉御。
顼有力焉。除顼中丞，赐绯。
顼理綦连耀事，以为己功，授天官侍郎平章事，与河内王竞，出为温州司马卒。成王千里
唐成王千里使岭南，取大蛇，长八九尺。
以绳缚口，横于门限之下。
州县参谒者，呼令入门，但知直视，无复瞻仰，踏蛇而惊，惶惧僵仆，被蛇绕数匝，良久解之，以为戏笑。
又取龟及鳖，令人脱衣，纵龟等啮其体，终不肯放，死而后已。
其人酸痛号呼，不可复言。
王与姬妾共看，以为玩乐。
然后以竹刺龟鳖口，遂啮竹而放人。
艾灸鳖背，灸痛乃放口。
人被惊者，皆失魂，至死不平复矣。
张亶
唐朔方总官张亶好杀。
时有突厥投化，亶乃作檄文，骂默啜，言词甚不逊。
书其腹背，凿共肌肤，涅之以墨，灸之以火，不胜痛楚，日夜作虫鸟鸣。
然后送与默啜。
字者宣讫，脔而杀之。
匈奴怨望，不敢降。
王旭
唐殿中侍御史王旭，括宅中及别宅女妇风声目色，有不承者，以绳勒其阴，令壮士弹竹击之，酸痛不可忍。
倒悬一女妇，以石缒其发，遣证与长安尉房恒奸，经三日不承。
女妇曰：侍御如此苦毒，儿死，必诉于冥司。
若配入宫，必申于主上，终不相放。
旭惭惧，乃舍之。
京师三豹
唐监察御史李嵩、李全交、殿中王旭，京师号为三豹。
嵩为赤黧豹，交为白额豹，旭为黑豹。
皆狠虐不轨，鸩毒无仪，体性狂疏，精神惨刻。
每讯囚，必铺棘卧，削竹签指，方梁压髁，碎瓦搘膝，遣作仙人献果、玉女登梯、犊子悬拘、驴儿拔橛、凤凰晒翅、猕猴钻火、上麦索、下阑单。
人不聊生，囚皆乞死。
肆情锻炼，证是为非。任意指麾。传空为实。
周公、孔子，请伏杀人；伯夷、叔齐，求其劫罪。
讯劾干堑，水必有期；推鞠湿泥，尘非不入。
来俊臣乞为弟子，索元礼求作门生。
被追者皆相谓曰：牵羊付虎，未有出期。缚鼠与猫，终无脱日。
妻子永别。朋友长辞。
京人相要，作咒曰：若违心负教，横遭三豹。
其毒害也如此。张孝嵩
京兆人高丽家贫，于御史台替勋官递送文牒。
其时令史作伪帖，付高丽追人，拟吓钱。
事败，令史逃亡，追讨不获。御史张孝嵩捉高丽拷，膝骨落地，两脚俱挛，抑遣代令史承伪。
准法断死讫。大理卿状上。
故事，准名例律，笃疾不合加刑。
孝嵩勃然作色曰：脚挛何废造伪？
命两人舁上市斩之。
王弘义
王弘义，衡水人也，告变授游击将家。
天授中，拜御史，与俊臣罗告衣冠。俊臣败，义亦流于岭南。
妄称敕追，时胡无礼以御史使岭南，次于襄邓，会而按之，弘义词穷，乃谓曰：与公气类。
瓜园中有白兔。县吏会人捕逐，期须苗尽矣。
内史李照德曰：昔闻苍鹰狱吏，今见白兔御史。
谢祐
周黔府都督谢祐凶险忍毒。
则天朝，徙曹王于黔中，祐吓云：则天赐自尽，祐亲奉进止，更无别敕。
王怖而缢死。
后祐于平阁上卧，婢妾十余人同宿，夜不觉刺客截祐首去。
后曹王破家，簿录事，得祐首漆之，题谢祐字，以为秽器。
方知王子令刺客杀之。
河内王懿宗
周默啜贼之陷恒定州。
和亲使杨齐庄，敕授三品，入匈奴，遂没贼。
将至赵州，襄公段瓆同没，唤庄共出走。庄惧不敢发，瓆遂先归。
则天赏之，复旧任。
齐庄寻至，敕付河内王懿宗鞠问。
庄曰：昔有人相庄，位至三品，有刀箭厄。
庄走出被赶，砍射不死，走得脱来。
愿王哀之。
懿宗性酷毒，奏庄初怀犹豫，请杀之。
敕依。引至天津桥南，于卫士铺鼓格上，缚磔手足，令段瓆先射。三发皆中，又段瑾射之中，又令诸司百官谢，箭如猬毛，仍气弽弽然微动。
即以刀当心直下，破至阴，剖取心掷地，仍趌趌跳数十回。
懿宗之忍毒也如此。酷吏
来俊臣、侯思止、王弘义、郭霸等数十人，为推官。
俊臣父操。与乡人蔡本善。本与操樗蒲，赢本钱数十万。
本无以酧。遂将其妻冯折。
及至操家，已有娠，而产俊臣于禾州。犯盗，遂因密告。则天以忠，累拜侍御史。按制狱，无不会意，拜左台中丞。
道路以目。
与侯思止等，以告事为罗织。
则天于丽景门侧，别置推院，令俊臣等按之。
但入新开门。百不全一。
弘义戏为例竟门。
俊臣与其党朱南山等，造《罗织经》一卷。
每鞠囚，无轻重，先以醋灌鼻，禁地牢中。
以火围绕，绝其粮，多抽衣絮以啗之。
将有赦，必先尽杀其囚。
又作大枷凡十遭其枷者，闷转于地，莫不自诬。
则天尤赏之。
朝士每入朝，多与妻子诀别。
及禁狄仁杰，仁杰置书于绵衣中，请狱吏付家人。家人得之，讼于则天。则天令验之，果冤。问仁杰何以自诬，对曰：若不承反，即已死于枷棒矣。
俊臣后坐赃，御史劾之，除殿中丞，又拜中丞。
复坐赃，出为同州参军，夺同列参军妻。旋为合官尉，又拜洛阳令。
复图西番酋长阿史那斛瑟罗婢，称其谋反。其党剺面诣阙讼之，得免。
将告诸武太平公主，乃反为其所发，弃市。
人竞脔其肉。
中宗诏酷吏并配流远恶处，子孙不得仕进。
周兴累为司刑少卿，上疏请除李家属籍，后徙岭表，为仇人所杀。
傅游艺除左补阙，上书言武氏革命，拜给事中，又为鸾台平章事。
天授元年，改姓武氏。
梦登湛露殿，陈于所亲，及事发伏诛。
游艺一年内，青绿绯紫皆遍转，号为四时仕宦。
请则天置六道使，死后竟从其言。
于是万国俊、丘神勣皆酷虐。
思止告舒王元名反，授游击将军。
初元礼教思止，上必问候大不识字，但云：獬豸岂识字，只能触邪。
果问而对，则天大悦，授左台侍御史。
又教，上若问要宅，得赐没官者，但云：臣恶其名，不愿居止。
上又悦。
尝按魏元忠曰：急承白司马，不然吃孟青。
孟青者，姓孟名青，即杀琅邪王冲者也。
白司马，坂名。
思止庸奴，常以此语吓元忠。元忠不挠，思止以其拒制命、倒曳之。
元忠曰：我如乘恶驴而坠，为镫所挂。
思止又怒，欲奏斩之。元忠曰：汝为御史，须识礼数。
若要元忠头，便将去，何必以锯截将。
思止惊悚，与之坐。
思止言音不正，霍献可笑之。思止怒，奏之。
则天知，亦大笑。
时俊臣逼娶太原王庆诜女，思止亦奏娶赵郡李自挹女，昭德抚掌谓诸宰相曰：往年来俊臣贼劫王庆诜女，已大辱国。今此奴又请索李自挹女，无乃又辱乎？
竟为昭德榜杀。
万国俊按岭南，流人三百余人，拥于水次，一时杀之。
来子珣除右台监察，时朝士有不著靴带而朝者，必弹之曰：臣闻束带立于朝。
举朝大噱。
后赐武氏家臣，多按制狱，常衣锦半臂。
郭霸应革命举，为监察，又为侍御史。
见则天曰：往年征除敬业，臣愿抽其筋、食其肉、饮其血、绝其髓。
上大悦。
人呼为郭四其。
御史大夫魏元忠患病，霸请嚐其粪。元忠不许，竟尝之曰：其味苦，病即愈。
元忠以以其佞，大恶之。
尝推苏州刺史索思微，微不胜其捶拷而死。后屡见思微。
遂设斋转经。
俄见思微止于庭曰：汝陷我，今来取汝。
霸恐惧，遂自刳腹而卒。
时洛桥初成，人便之。则天问人曰：外有何好事。
舍人张元一素滑稽，曰：喜洛桥成，幸郭霸死。
杨务廉
唐杨务廉，孝和时，造长宁安乐宅仓库成，特授将作大匠，坐赃数千万免官。
又上章，奏开陕州三门，凿山烧石，岩侧施栈道牵船。
河流湍急，所顾夫并未与价值，苟牵绳一断，栈梁一绝，则扑杀数十人，取顾夫钱籴米充数，即注夫逃走，下本贯，禁父母妻子。
其牵船夫，皆令系二銽子胸背，落栈著石，百无一存。
道路悲号，声动山谷，皆称杨务廉为人妖。
天生此妖，以破残百姓。
李全交
唐监察御史李全交等，以罗织酷虐为业，台中号为人头罗刹。
殿中王旭，号为鬼面夜叉。
讯囚引枷柄向前，名为驴驹拔橛。缚枷头著树，名曰犊子悬车；两手捧枷，累砖于上，号为仙人献果；立高木之上，枷柄向后拗之，名玉女登梯。
拷郴州典廖福、司门令史张性，并求神狐魅，皆遣唤鹤作凤，证蛇成龙也。
