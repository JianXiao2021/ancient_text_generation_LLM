李项生王义方何让之沈东美杨伯成叶法善刘甲李参军
李项生
唐垂拱初，谯国公李崇义男项生染病。其妻及女于侧侍疾。
忽有一狐，从项生被中走出。
出《五行记》
王义方
唐前御史王义方黜莱州司户参军，去官归魏州，以讲授为业。
时乡人郭无为颇有术，教义方使野狐。
义方虽能呼得之，不伏使，却被群狐竞来恼。每掷瓦甓以击义方。
或正诵读，即袭碎其书。闻空中有声云： 有何神术，而欲使我乎？ 
义方竟不能禁止。
无何而卒。何让之
唐神龙中，庐江何让之赴洛。遇上巳日，将陟老君庙，瞰洛中游春冠盖。
庙之东北二百余步，有大丘三四，时亦号后汉诸陵。
故张孟阳七哀诗云： 恭文遥相望，原陵郁膴膴。 
原陵即光武陵。
一陵上独有枯柏三四枝，其下盘石，可容数十人坐。
见一翁，姿貌有异常辈。
眉鬓皓然，著賨幪巾襦裤，帻乌纱，抱膝南望，吟曰： 野田荆棘春，闺阁绮罗新。
出没头上日，生死眼前人。
欲知我家在何处，北邙松柏正为邻。 
俄有一贵戚，金翠车舆。
如花之婢数十，连袂笑乐而出徽安门，抵榆林店。
又睇中桥之南北，垂杨拂于天津，繁花明于上苑。紫禁绮陌，轧乱香尘。
让之方叹栖迟，独行踽踽，已讶前吟翁非人，翁忽又吟曰： 洛阳女儿多，无奈孤翁老去何？ 
让之遽欲前执，翁倏然跃于丘中，让之从焉。
初入丘，曛黑不辨，其逐翁已复本形矢。
遂见一狐跳出，尾有火焰如流星。
让之却出玄堂之外。
门东有一筵已空。
让之见一几案，上有朱盏笔砚之类，有一帖文书，纸尽惨灰色，文字则不可晓解。
略记可辨者。
其一云： 正色鸿焘，神思化代。
穹施后承，光负玄设。
呕沦吐萠，垠倪散截。
迷肠郗曲，霨零霾曀。
雀燬龟冰，健驰御屈。
拿尾研动，袾袾晰晰。
□用秘功，以岭以穴。
柂薪伐药，莽榤万茁。
呕律则祥，佛伦惟萨。
牡虚无有，颐咽蕊屑。
肇素未来，晦明兴灭。 
其二辞曰： 五行七曜，成此闰余。
上帝降灵，岁旦涒徐。
蛇蜕其皮，吾亦神摅。
九九六六，束身天除。
何以充喉，吐纳太虚。
何以蔽踝？霞袂云袽。
哀尔浮生，栉比荒墟。
吾复丽气，还形之初。
在帝左右，道济忽诸。 
题云：应天狐超异科策八道。
后文甚繁，难以详载。
让之获此书帖，喜而怀之，遂跃出丘穴。
后数日，水北同德寺僧志静来访让之。
说云： 前者所获丘中文书，非郎君所用，留之不祥。
其人近捷上界之科，可以祸福中国。
郎君必能却归此，他亦酬谢不薄。
其人谓志静曰： 吾已备三百缣，欲赎购此书。
如何？ 
让之许诺。
志静明日，挈三百缣送让之。
让之领讫，遂话志静，言其书以为往还所借，更一两日当征之，便可归本。
让之复为朋友所说，云： 此僧亦是妖魅，奈何欲还之？
所纳绢，但讳之可也。 
后志静来，让之悉讳，云： 殊无此事，兼不曾有此文书。 
志静无言以退。
经月余，让之先有弟在东吴，别已逾年。
一旦，其弟至焉。与让之话家私中外，甚有道。
长夜则兄弟联床。
经五六日，忽问让之： 某闻此地多狐作怪，诚有之乎？ 
让之遂话其事。而夸云： 吾一月前，曾获野狐之书文一帖，今见存焉。 
其弟固不信，宁有是事？
让之至迟旦，揭箧，取此文书帖示弟。
弟捧而惊叹。
即掷于让之前，化为一狐矣。
俄见一美少年，若新官之状，跨白马，南驰疾去。
适有西域胡僧贺云： 善哉，常在天帝左右矣！ 
少年叹让之相绐，让之嗟异。
未几，遂有敕捕，内库被人盗贡绢三百匹，寻踪及此。
俄有吏掩至，直挈让之囊检焉。
果获其缣，已费数十匹。执让之赴法。
让之不能雪，卒毙枯木。
沈东美
唐沈东美为员外郎。家有青衣，死且数岁。忽还家曰： 吾死为神，今忆主母，故来相见。
但吾饿，请一餐可乎？ 
因命之坐，仍为具食。
青衣醉饱而去。
及暮，僮发草积下，得一狐大醉。
须臾，狐乃吐其食，尽婢之食也，乃杀之。
杨伯成
杨伯成，唐开元初，为京兆少尹。
一日有人诣门，通云吴南鹤。
伯成见，年三十余，身长七尺，容貌甚盛。
引之升座，南鹤文辨无双，伯成接对不暇。
久之，请屏左右，欲有密语。
乃云： 闻君小娘子令淑，愿事门下。 伯成甚愕，谓南鹤曰： 女因媒而嫁。且邂逅相识，君何得便尔？ 
南鹤大怒，呼伯成为老奴： 我索汝女，何敢有逆。 
慢辞甚众，伯成不知所以。
南鹤迳脱衣入内，直至女所，坐纸隔子中。
久之，与女两随而出。
女言今嫁吴家，何因嗔责。
伯成知是狐魅，令家人十余辈击之，反被料理，多遇泥涂两耳者。
伯成以此请假二十余日。
敕问何以不见杨伯成？皆言其家为狐恼。
诏令学叶道士术者十余辈至其家，悉被泥耳及缚，无能屈伏。
伯成以为愧耻。及赐告，举家还庄。
于庄上立吴郎院，家人窃骂，皆为料理。
以此无敢言者。伯成暇日无事，自于田中，看人刈麦，休息于树下。
忽有道士，形甚瘦悴，来伯成所求浆水。
伯成因尔设食。
食毕，道士问： 君何故忧愁？ 
伯成惧南鹤，附耳说其事。
道士笑曰： 身是天仙，正奉帝命，追捉此等四五辈。 
因求纸笔。
杨伯成使小奴取之。
然犹惧其知觉，戒令无喧。
纸笔至，道士书作三字，状如古篆。
令小奴持至南鹤所放前云： 尊师唤汝。 
奴持书入房，见南鹤方与家婢相谑。
奴以书授之。
南鹤见书，匍匐而行，至树下。道士呵曰： 老野狐敢作人形！ 
遂变为狐，异常病疥。
道士云： 天曹驱使此辈，不可杀之。
然以君故，不可徒尔。 
以小杖决之一百，流血被地。
伯成以珍宝赠馈，道士不受。
驱狐前行，自后随之。
行百余步，至柳林边，冉冉升天，久之遂灭。
伯成喜甚，至于举家称庆。
其女睡食顷方起。惊云： 本在城中隔子里，何得至此？ 
众人方知为狐所魅，精神如睡中。
叶法善
道士叶法善，括苍人。
有道术，能符禁鬼神。唐中宗甚重之。
开元初，供奉在内，位至金紫光禄大夫鸿胪卿。
时有名族得江外一宰，将乘舟赴任。
于东门外，亲朋盛筵以待之。
宰令妻子与亲故车，先往胥溪水滨。
日暮，宰至舟旁，馔已陈设，而妻子不至。
宰复至宅寻之，云去矣。
宰惊，不知所以。
复出城问行人。
人曰： 适食时，见一婆罗门僧执幡花前导，有数乘车随之。
比出城门，车内妇人皆下从婆罗门，齐声称佛，因而北去矣。 
宰遂寻车迹，至北邙虚墓门。
有大冢，见其车马皆憩其旁。
其妻与亲表妇二十余人，皆从一僧，合掌绕冢，口称佛名。
宰呼之，皆有怒色。
宰前擒之，妇人遂骂曰： 吾正逐圣者，今在天堂。
汝何小人，敢此抑遏？ 
至于奴仆，与言皆不应，亦相与绕冢而行。
宰因执胡僧，遂失。
于是缚其妻及诸妇人，皆喧叫。
至第，竟夕号呼，不可与言。
宰迟明问于叶师。
师曰： 此天狐也。能与天通，斥之则已，杀之不可。
然此狐斋时必至，请与俱来。
宰曰： 诺。 
叶师仍与之符，令置所居门。
既置符，妻及诸人皆寤。
谓宰曰： 吾昨见佛来，领诸圣众，将我等至天堂。其中乐不可言。
佛执花前后，吾等方随后作法事，忽见汝至，吾故骂，不知乃是魅惑也。 
斋时，婆罗门果至，叩门乞食。
妻及诸妇人闻僧声，争走出门，喧言佛又来矣。
宰禁之不可。
乃执胡僧，鞭之见血，面缚，舁之往叶师所。
道遇洛阳令。
僧大叫称冤。
洛阳令反咎宰。
宰具言其故，仍请与俱见叶师。
洛阳令不信宰言，强与之去。
渐至圣真观，僧神色惨沮不言。
及门，即请命。
及入院，叶师命解其缚，犹胡僧也。
师曰： 速复汝形！ 
魅即哀请。师曰： 不可。 
魅乃弃袈裟于地，即老狐也。
师命鞭之百。还其袈裟，复为婆罗门。
约令去千里之外。
胡僧顶礼而去，出门遂亡。
刘甲
唐开元中，彭城刘甲者为河北一县。将之官。
途经山店，夜宿。
人见甲妇美，白云： 此有灵祇，好偷美妇。前后至者，多为所取。
宜慎防之。 
甲与家人相励不寐，围绕其妇。
仍以面粉涂妇身首。
至五更后，甲喜曰： 鬼神所为，在夜中耳。今天将曙，其如我何？ 
因乃假寐。
顷之间，失妇所在。
甲以资帛顾村人，悉持棒，寻面而行。
因发掘之。丈余，遇大树坎如连屋，有老狐，坐据玉案，前两行有美女十余辈，持声乐。皆前后所偷人家女子也。
旁有小狐数百头，悉杀之。
李参军
唐兖州李参军拜职赴任，途次新郑逆旅。遇老人读汉书。
李因与交言，便及姻事。
老人问先婚何家？
李辞未婚。
老人曰： 君名家子，当选婚好。
今闻陶贞益为彼州都督，若逼以女妻君，君何以辞之？
陶李为婚，深骇物听。
仆虽庸劣，窃为足下差之。
今去此数里，有萧公是吏部璇之族，门地亦高。见有数女，容色殊丽。 
李闻而悦之，因求老人绍介于萧氏。
其人便许之。
去久之方还。
言萧公甚欢，敬以待客。
李与仆御偕行。
既至萧氏，门馆清肃，甲第显焕。高槐修竹，蔓延连亘，绝世之胜境。
初，二黄门持金倚床延坐。
少时，萧出，著紫蜀衫，策鸠杖，两袍袴扶侧，雪髯神鉴，举动可观。
李望敬之，再三陈谢。
萧云： 老叟悬车之所，久绝人事。何期君子，迂道见过。 
延李入厅。
服玩隐映，当世罕遇。
寻荐珍膳，海陆交错，多有未名之物。
食毕觞宴。老人乃云： 李参军向欲论亲，已蒙许诺。 
萧便叙数十句语，深有士风。
作书与县官，请卜人克日。
须臾卜人至，云： 卜吉，正在此宵。 
萧又作书与县官，借头花钗绢兼手力等，寻而皆至。
其夕，亦有县官来作傧相。
欢乐之事，与世不殊。
至入青庐，妇人又姝美。李生愈悦。
暨明，萧公乃言： 李郎赴上有期，不可久住。 
便遣女子随去。
宝钮犊车五乘，奴婢人马三十疋。其他服玩，不可胜数。见者谓是王妃公主之流，莫不健羡。
李至任，积二年，奉使入洛，留妇在舍。
婢等并妖媚盅冶，眩惑丈夫。往来者多经过焉。
异日，参军王颙曳狗将猎。李氏群婢见狗甚骇，多骋而入门。
颙素疑其妖媚，尔日心动，径牵狗入其宅。
合家拒堂门，不敢喘息，狗亦掣挛号吠。
李氏妇门中大诟曰： 婢等顷为犬咋，今尚遑惧。王颙何事牵犬入人家？
同官为僚，独不为李参军之地乎？ 
颙意是狐，乃决意排窗放犬，咋杀群狐。
唯妻死，身是人，而其尾不变。
颙往白贞益，贞益往取验覆。见诸死狐，嗟叹久之。
时天寒，乃埋一处。
经十余日，萧使君遂至。入门号哭，莫不惊骇。
数日，来诣陶闻诉。言词确实，容服高贵，陶甚敬待。
因收王颙下狱。
土固执是狐，取前犬令咋萧。
时萧陶对食，犬至，萧引犬头膝上，以手抚之，然后与食，犬无搏噬之意。
后数日，李生亦还。号哭累日，剡然发狂，啮王通身尽肿。
萧谓李曰： 奴辈皆言死者悉是野狐，何其苦痛！
当日即欲开瘗，恐李郎被眩惑，不见信。
今宜开视，以明奸妄也。 
命开视，悉是人形。
李愈悲泣。
贞益以颙罪重，锢身推勘。
颙私白云： 已令持十万，于东都取咋狐犬，往来可十余日。
贞益又以公钱百千益之。
其犬既至，所由谒萧对事。
陶于正厅立待。
萧入府，颜色沮丧，举动惶扰，有异于常。
俄犬自外入，萧作老狐，下阶走数步，为犬咋死。
贞益使验死者，悉是野狐。
颙遂见免此难。
