曲思明马游秦萧华一行术士杜鹏举李栖筠杜思温柳及韦泛
曲思明
赵冬曦任吏部尚书。
吏部参选事例，每年铨曹人吏，旧例各合得一员外。
及论荐亲族，众人皆悉论请。
有令史曲思明一人，二年之内，未尝有言。
冬曦谓曰： 铨曹往例。 
各合得一官，或荐他人亦得。 
思明又不言，但唯而退。
冬曦益怪之。
一日又召而谓曰： 以某今日之势，三千余人选客，某下笔，即能自贫而富，舍贱而贵，饥之饱之，皆自吾笔。人人皆有所请，而子独不言何也？ 
思明曰： 夫人生死有命，富贵关天。官职是当来之分，未遇何以怅然？
三千之人，一官一名，皆是分定，只假尚书之笔。
思明自知命未亨通，不敢以闲事挠于尚书。 
冬曦曰： 如子之言，当贤人也，兼能自知休咎耶？ 
思明曰： 贤不敢当。思明来年，始合于尚书下授一官，所以未能有请也。 
冬曦曰： 来年自授何官？ 
思明曰： 此乃忘之矣！ 
冬曦曰： 如何？ 
思明曰： 今请于阶下书来年于尚书下授官月日，及请授俸料多少，亦请尚书同封记。
请坏厅上壁，内书记，却泥封之。若来年授官日，一字参差，请死于阶下。 
乃再拜而去。
冬曦虽不言，心常怪之要诞，常拟与注别异一官。
忽一日，上幸温泉，见白鹿升天，遂改会昌县为昭应，敕下吏部，令注其官。冬曦遂与思明注其县焉。
及事毕，乃召而问之曰： 昨上幸温泉，白鹿升天，改其县为昭应，其县与长安万年不殊，今为注其官。子且妄语，岂能先知此乎？ 
思明拜谢曰： 请尚书坏壁验之。 
遂乃拆壁开封，看题云：来年某月日，上幸温泉，改其县为昭应，蒙注授其官，及所请俸料。
一无差谬。
冬曦甚惊异之。自后凡有事，皆发使问之，莫不神验。
冬曦罢吏部，差人问思明，当更得何官。
思明报云：向西得一大郡。
且却后旬日，上召冬曦，问江西风土。冬曦奏对称旨，乃曰： 冬曦真豫章父母。
遂除江南观察使。
到郡之后，有事发使问之，无不克应。
却后二年，疾病危笃。差人问之，思明报云： 可部署家事。
冬曦知其不免，其疾危困而卒。
马游秦
吏部令史马游秦，开元中，以年满当选。
时侍郎裴光庭，以本铨旧吏。
问其所欲，游秦不对。固问之，曰： 某官已知矣，不敢复有所闻。 
光庭曰： 当在我，安得之？ 
游秦不答，亦无惧色。
光庭怒曰： 既知可以言乎。
游秦曰： 此可誌之，未可言之。 
乃命疏其目，藏于楹栋之间，期注唱后而发之。
后老君见于骊山，銮舆亲幸其地，因改会昌县为昭应县。
光庭以旧无昭应之名，谓游秦莫得而知也，遂补其县录事。
及唱官之日，发栋间所誌之书，则如其言尔。
萧华
萧华虽陷贼中，李泌尝荐之。
后泌归山，肃宗终相之。唯举薛胜掌纶诰，终不行。
或问于泌，泌云： 胜官卑，难于发端。 
乃置其《拔河赋》于案，冀肃宗览之，遂更荐。
肃宗至，果读之，不称旨，曰： 天子者君父。 而以天子玉齿对金钱荧煌乎？ 
他日复荐，终不得。信命也。
一行
沙门一行，开元中，尝奏玄宗云： 陛下行幸万里，圣祚无疆。 
故天宝中，幸东都，庶盈万数。及上幸蜀，至万里桥，方悟焉。
术士
玄宗时，有术士，云： 判人食物，一一先知。 
公卿竞延接。
唯李大夫栖筠不信，召至谓曰： 审看某明日餐何物。 
术者良久曰： 食两盘糕糜，二十碗桔皮汤。 
李笑，乃遣厨司具馔，明日会诸朝客。
平明，有教召对。
上谓曰： 今日京兆尹进新糯米，得糕糜，卿且唯吃。 
良久，以金盘盛来。李拜而餐，对御强食。
上喜曰： 卿吃甚美，更赐一盘，又尽。 
既罢归，腹疾大作，诸物绝口，唯吃桔皮汤，至夜半方愈。
忽记术士之言，谓左右曰： 我吃多少桔皮汤？ 
曰： 二十碗矣。 
嗟叹久之，遽邀术士，厚与钱帛。
杜鹏举
杜相鸿渐之父名鹏举，父子而似兄弟之名，盖有由也。
鹏举父尝梦有所之，见一大碑，云是宰相碑，已作者金填其字，未者刊名于柱上。
有杜家儿否？
曰： 有。 
任自看之。视之，记得姓下有鸟偏旁曳脚，而忘其字，乃名子为鹏举。
而谓之曰： 汝不为相，即世世名字，当鸟旁而曳脚也。 
鹏举生鸿渐，而名字亦前定矣，况其官与寿乎？
李栖筠
李大夫栖筠未达，将赴选。
时扬州田山人，烟霞之士也，颇有前知。
往见之，问所得官。
答曰： 宣州溧阳尉。 
李公曰： 某朝列之内，亦有亲故。所望之官，实不至此。 
良久曰： 胜则不可。
某亦未审，将一书与楚州白鹤观张尊师，师当知矣。 
李公至，寻得观院，蒿蓁塞径，若无人居。扣门良久，方有应者，乃引入，见张生甚古。
叟曰： 田子无端，妄相告郎君语。郎君岂不要知官否，彼云何？ 
曰： 宣州溧阳尉。 
曰： 否，魏州馆陶主簿。然已后任贵，声华煊赫，无介意于此也。 
及到京，授溧阳尉，李公惊异，以为张道士之言不中。
数日，敕破铨注，改馆陶主簿，乃知田张相为发明。
后两人皆不知所之。
田生弟作江州司马，名士颙。
杜思温
贞元初，有太学生杜思温，善鼓琴。
多游于公侯门馆，每登临宴，往往得与。
尝从宾客夜宿城苟家觜。
中夜山月如画，而游客皆醉，思温独携琴临水闲泛。
忽有一叟支颐来听。
思温谓是座客，殊不回顾。及曲罢，乃知非向者同游之人，遽置琴而起。
老人曰： 少年勿怖，余是秦时河南太守梁陟也，遭难，身没于此中。
平生好鼓琴，向来闻君抚琴，弦轸清越，故来听耳。
知音难遇，无辞更为我弹之。 
思温奏为《沉湘》。
老人曰： 此弄初成，吾尝寻之，其间音指稍异此。 
思温因求其异。
随而正之，声韵涵古，又多怨切，时人莫之闻也。
叟因谓思温曰： 君非太学诸生乎？ 
曰： 然。 叟曰： 君何不求于名誉，而常为王门之伶人乎？ 
思温竦然曰： 受教。
且问穷达之事。 
叟曰： 余之少子，主管人间禄籍，当为君问之。 此后二日，当再会于此。
然有假禄在巴蜀，一十九年，俸入不绝。然慎勿为武职，当有大祸，非禳所免。
誌之誌之。 
言讫，遂不见。
思温明年又下第，遂罢举，西游抵成都，以所艺谒韦令公。
公甚重之，累署要籍，随军十七八年，所请杂俸，月不下二万。
又娶大将军女，车马第宅甚盛。
而妻父尝欲思温在辕门，思温记老人之言，辄辞不就。
后二日，密请韦令公，遂补讨击使。牒出方告，不敢复辞。
而常惧祸至，求为远使，竟不果。
及刘辟反叛时，思温在鹿头城。城陷，为官军所杀。家族不知所在也。
柳及
柳及，河南人，贞元中进士登科殊之子也。
家于澧阳。尝客游至南海。元帅以其父有名于缙绅士林间，俾假掾于广。
未几，娶会长岑氏之女。
生一男，名甑甑。
及以亲老家远，不克迎候，乃携妻子归宁于澧阳。
未再岁后，以家给不足，单车重游南中，至则假邑于蒙，于武仙再娶沈氏。
会公事之郡，独沈氐与母孙氏在县廨。
时当秋，夜分之后，天晴月皎。
忽于牖中见一小儿，手招沈氏曰： 无惧无惧，某几郎子也。 
告说事状，历然可听。
沈氏以告其母。
母乃问是何人，有何所请。
答曰： 某甑甑也，以去年七月身死，故来辞别。 
凡人夭逝，未满七岁者，以生时未有罪状，不受业报。
纵使未即托生，多为天曾权禄驱使。
某使当职役，但送文书来往地府耳。天曹记人善恶，每月一送地府，其间有暇，亦得闲行。 
沈氏因告曰： 汝父之郡会计，亦当即至。 
俄尔及归，沈氏具告。
及固不信，曰： 荒徼之地，当有妖怪，假托人事，殆非山精木魅之所为乎？ 
其夕，即又于牖间以手招及。
及初疑，尚正辞诘之，乃闻说本末，知非他鬼，乃歔欷涕泗，因询其夭横之由。
答曰： 去年七月中，戏弄得痢疾，医药不救，以致于此，亦命也。
今为天曹收役，亦未有托生之期。 
及曰： 汝既属冥司，即人生先定之事可知也，试为吾检穷达性命，一来相告。 答云： 诺。 
后夕乃至，曰： 冥官有一大城，贵贱等级，咸有本位，若棋布焉。
世人将死，或半年，或数月内，即先于城中呼其名。时甑甑已闻呼父名也，辄绐而对。 
既而私谓沈氏曰： 阿爷之名，已被呼矣，非久在人间。
他日有人求娶沈氏者，慎勿许之。若有姓周，职在军门者，即可许之，必当偕老，衣食盈羡。 
其余所述近事，无不征验。
后一夕又来曰： 某以拘役有限，不得到人间，从此永诀矣。 
言词凄怆，歔欷而去。
后四月，及果卒。
沈氏寻亦萍泊南海。或有求纳者，辄不就。
后有长沙小将姓周者，部本郡钱帛，货殖于广州，求娶沈氏。一言而许之。
至今在焉。
平昌孟弘微与及相识，具录其事。
韦泛
韦泛者，不知其所来。
大历初，罢润州金坛县尉。
客游吴兴，维舟于兴国佛寺之水岸。时正月望夜，士女繁会。
泛方寓目，忽然暴卒。
县吏捕验，其事未已，再宿而苏。
云： 见一吏持牒来，云： 府司追。 
遂与之同行。约数十里，忽至一城，兵卫甚严，入见多是亲旧往还。泛惊问吏曰： 此何许也？ 
吏曰： 此非人间也。 
泛方悟死矣。
俄见数骑呵道而来，中有一人，衣服鲜华，容貌甚伟。
泛前视之，乃故人也，惊曰： 君何为来此？ 
曰：  为吏所追。 
其人曰： 某职主召魂，未省追子。
因思之曰： 嘻，误矣！
所追者非追君也，乃兖州金乡县尉韦泛也！ 
遽叱吏送之归。
泛既喜得返，且恃其故人，因求其禄寿。
其人不得已，密谓一吏，引于别院，立泛于门。
吏入，持一丹笔来，书其左手曰： 前杨复后杨，后杨年年强。七月之节归玄乡。 
泛既出，前所追吏亦送之。 
既醒，具述其事。
沙门法宝好异事，尽得其实，因传之。
后六年，以调授太原杨曲县主簿，秩满至京师。适遇所亲与盐铁使有旧，遂荐为杨子县巡官。
在职五年。建中元年，六月二十八日，将赴选，以暴疾终于广陵旅舍，其日乃立秋日也。
