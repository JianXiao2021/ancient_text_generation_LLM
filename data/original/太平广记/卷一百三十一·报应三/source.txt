田仓临海人陈甲麻姑谢盛李婴许宪益州人章安人元稚宗王昙略
广州人东兴人陈莽沛国人齐朝请伍寺之苏巷阮倪邵文立梁元帝
望蔡令僧昙欢释僧群竺法惠冀州小儿
田仓
后汉溪夷田强，遣子鲁，居上城；次子玉，居中城，小子仓，居下城。三垒相次，以拒王莽。
光武二十四年，遣威武将军刘尚征之，尚未至。
仓获白鳖为臛，举烽请两兄，兄至无事。
及刘尚军来，仓举火，鲁等以为不实，仓遂战死焉。
临海人
吴末，临海人入山射猎。
夜中，有人长一丈，着黄衣白带，来谓射人曰： 我有仇，克明当战，君可见助，当有相报。 
射人曰： 自可助君耳，何用谢为？ 
答曰： 明食时，君可出溪边。
敌从北来，我南往应，白带者我，黄带者彼。 
射人许之。
明出，果闻岸北有声，状如风雨，草木四靡，视南亦尔。
唯见二大蛇，长十余丈，于溪中相遇，便相盘绕，白鳞势弱。射人因引弩射之，黄鳞者即死。
日将暮，复见昨人来辞谢，云： 住此一年猎，明年以去，慎勿复来，来必有祸。 射人曰： 善。 
遂停猎。
数年后，忽忘前言，更往猎。复见白带人告曰： 我语君不能见用，仇子已甚，今必报君，非我所知。 
射人闻之甚怖，便欲走，乃见三乌衣人，俱张口向之，射人即死。
陈甲
吴郡海盐县北乡亭里，有士人陈甲，本下邳人。
晋元帝时，寓居华亭，猎于东野大薮。
欻见大蛇长六七丈，形如百斛船，玄黄五色，卧冈下，士人即射杀之，不敢说。
三年后，与乡人共猎，至故见蛇处，语同行云： 昔在此杀大蛇。 
其夜梦见一人，乌衣黑帻，来至其家，问曰： 我昔昏醉，汝无状杀我。吾昔醉，不识汝面，故三年不相知，今自来就死。 
其人即惊觉，明旦腹痛而卒。
麻姑
晋孝武大元八年，富阳民麻姑者，好噉脍。
华本者，好噉鳖臛。
二人相善。
麻姑见一鳖，大如釜盖，头尾犹是大蛇，系之。
麻姑遂噉一脔，便大恶心，吐逆委顿，遂生病，喉中有物，塞喉不下。
开口向本，本见有一蛇头，开口吐舌。本惊而走，姑仅免。
本后于宅得一蛇，大二围，长五六尺，打杀作脍，唤麻姑。麻姑得食甚美，苦求此鱼。本因醉，唤家人捧蛇皮肉来。麻姑见之，呕血而死。
谢盛
晋安帝隆安中，曲阿民谢盛，乘船入湖采菱。
见一蛟来向船，船回避。又从其后，盛便以叉杀之，惧而还家。
至兴宁中，普天亢旱，盛与同族数人，步至湖中，见先叉杀在地，拾取之，云： 此是我叉。 
人问其故，具以实对。
行数步，乃得心痛，还家，一宿便死。
李婴
东晋义熙中，鄱阳李婴、李滔兄弟二人，善于用弩，尝射大塵，解其四足，悬著树间，以脏为炙。方欲共食，遥见山下有人，长三丈许，鼓步而来，手持大囊。既至，敛取塵头骼皮骨，并火上杂肉，悉内囊中，径负入山。
婴兄弟须臾俱卒。
许宪
晋义熙中，余杭县有仇王庙。
高阳许宪为县令，宪男于庙侧放火猎，便秽祠前。
忽有三白獐从屋走出，男引弓射，忽失所在。复以火围之，风吹火反，覆其面，欲去莫从，遂烧死。
而宪以事免官。
益州人
宋元嘉初，益州刺史遣三人入山伐樵。
路迷，忽见一龟，大如车轮，四足各蹑一小龟而行，又有百余黄龟从其后，三人叩头，请示出路。
龟乃伸颈，若有意焉。因共随逐，即得出路。
一人无故取小龟，割以为臛，食之。
须臾暴死，唯不啖者无恙。章安人
宋元嘉中，章安县人尝屠虎。
至海口，见一蟹，匡大如笠，脚长三尺，取食甚美。
其夜，梦一少妪语云： 汝噉我肉，我食汝心。 
明日，其人为虎所食。
元稚宗
宋元穆宗者，河东人也。
元嘉十六年，随钟离太守阮愔在郡，愔使稚宗行至远村，郡吏葢苟、边定随焉。
行至民家，恍惚如眠，便不复寤。民以为死，舁出门外，方营殡具，经夕能言。
说初有一百许人，缚稚宗去，数十里至一佛图，僧众供养，不异于世。
有一僧曰： 汝好猎，今应受报。 
便取稚宗，皮剥脔截，具如治诸性兽之法。复纳于澡水，钩口出之，剖破解切，若为脍状。又镬煮炉灸，初悉糜烂，随以还复，痛恼苦毒，至三乃止。
问欲活否，稚宗便叩头请命，道人令其蹲地，以水灌之，云： 一灌除罪五百。 
稚宗苦求多灌，沙门曰： 唯三足矣。 
见有蚁类数头，道人曰： 此虽微物，亦不可杀，无复论巨此者也，鱼肉自此可戒耳。斋会之日，悉著新衣，无新可浣也。 
稚宗因问： 我行旅有三，而独婴苦，何也？ 
道人曰： 彼二人自知罪福，知而无犯。唯尔愚豪，不识缘报，故以相戒。 
因而便苏，数日能起，由是遂断渔猎云。
王昙略
宋谯国城父人王昙略，常以牛作脯为业。
欲杀一牛，牛见刀，辄跳踯欲走去。昙略怒，乃先以刀刺牛目。
经少时，其人眼无故血流出。
广州人
宋元嘉中，广州有三人，共在山中伐木。
忽见石窠有三卵，大如升，取煮之。
汤始热，闻林中如风雨声，须臾，一蛇大十围，长四五丈，迳来汤中，衔卵而去。
三人无几皆死。
东兴人
临川东兴，有人入山，得猿子，便将归。
猿母自后逐至家，此人缚猿子于庭中树上，以示之。
其母便搏颊向人，若哀乞，直是口不能言耳。
此人既不能放，竟击杀之，猿母悲唤，自踯而死。
此人破肠视之，皆断裂矣。
未半年，其人家疫，一时死尽灭门。
陈莽临川陈莽，少以射猎为业。
与人逐鹿入山，有一大树，可三十围，莽息其下。
忽有白气，去地十丈许，莽因射之，若有所中，洒血布地。闻空中语云： 正中大王。 
俄见一大蛇挂树，身有箭。
顷刻。有群蛇辏辐向莽，莽虽驱击，而来者数多，盘绕莽身，咂咂有声，须臾散去。视莽，唯见一聚白骨。
沛国人
沛国有一士人，同生三子，年将弱冠，皆有声无言。
忽有一人从门过，因问曰： 此是何声？ 
答曰： 是仆之子，皆不能言。 
客曰： 君可内省，何以致此？ 
主人异其言，思忖良久，乃谓客曰： 昔为小儿时，当床上有燕巢，中有三子，其母从外得哺，三子皆出口受之，积日如此。
试以指内巢中，燕雏亦出口受之。
因以三蔷茨食之，既而皆死。
昔有此事，今实悔之。 
客曰： 是也。 
言讫，其三子之言语，忽然周稳，盖能知过之故也。
齐朝请
齐国有一奉朝请，家甚豪侈，非手杀牛，则噉之不美。
年三十许，病笃，见大牛来，举体如被刀刺，叫呼而终。
又江陵高伟，入齐凡数年，向幽州淀中捕鱼。
后病，每见群鱼啮之而死。
伍寺之
南野人伍寺之，见社树上有猴怀孕，便登树摆杀之。
梦一人称神，责以杀猴之罪，当令重谪。
寺之乃化为大虫，入山，不知所在。
苏巷
新野苏巷，常与妇佃于野舍。
每至田时，辄有一物来，其状似蛇，长七八尺，五色光鲜，巷异而饷之。
径数载，产业加焉。
妇后密打杀，即得能食之病，进三斛饭，犹不为饱。少时而死也。
阮倪
阮倪者，性特忍害。
因醉出郭，见有放牛，直探牛舌本，割之以归，为炙食之。
其后倪生一子，无舌，人以为牛之报也。
邵文立
梁小庄严寺，在建业定阴里，本是晋零陵王庙地，天监六年，度禅师起造。
时有邵文立者，世以烹屠为业，尝欲杀一鹿。鹿跪而流泪，以为不祥，鹿怀一麂，寻当产育，就庖哀切，同被刳割。
因斯患疾，眉须皆落，身疮并坏。
后乃深起悔责，求道度禅师，发大誓愿，罄舍家资，回买此地，为立伽兰。
梁元帝
梁元帝讳绎，母阮修容，曾失一珠。
元帝时绝幼，吞之，谓是左右所盗，乃炙鱼眼以厌之。
信宿之间，珠便出，帝寻一目致眇，盖鱼之报也。
望蔡令
梁孝元在江州时，有人为望蔡县令。经刘敬躬乱，县廨被焚，寄寺而住。
民将牛酒作礼，县令以牛击杀，屏除像设，铺陈床座，于堂上接宾客。
未杀之顷，牛解，径来至阶而拜，县令大笑，遂令左右宰之。
饮噉醉饱，便卧于檐下，及醒，即觉体痒，爬搔隐疹，因而成癞，十许年死。
僧昙欢
后周武帝时，敷州义阳寺僧昙欢有羊数百口，恒遣沙弥及奴放于山谷。
后沙弥云： 频有人来驱逐此羊。 
欢乃多将手力，自往伺之。
后见此人，立于东岸树下，遥谓欢曰： 汝之畜养猪羊，其罪最甚，不久自知，何劳护惜。 
欢骤马绕谷就之，而觅不见。
少时灭法教，资财并送官府，公私牵挽，并皆分散。
欢还俗，贫病而死。
释僧群
释僧群，清贫守节，蔬食持经。居罗江县之霍山，构立茅屋，孤在海中。
上有石盂，水深六尺，常有清流。古老相传，是群仙所宅，群因绝粒。
其庵舍与石盂，隔一小涧，常以木为梁，由之以汲水，年至一百三十。
忽见一折翅鸭，舒翼当梁头，群将举锡拨之。
恐有转伤，因此回归，遂绝水数日而终。临终，谓左右曰： 我少时，曾折一鸭翅，验此以为报也。 
竺法惠
竺法惠，本关中人，方直有戒行。
行至嵩高山，忽谓弟子法昭曰： 汝过去时，折一鸭脚，其殃即至。 
俄而昭为人所掷物折脚，遂永疾废焉。冀州小儿
隋开皇初，冀州外邑中，有小儿，年十三，常盗邻卵，烧煨食之。
翌日侵旦，有人叩门，呼此儿声。父令儿出应之，见一人云： 官唤汝。 
儿曰： 呼我役者，入取衣粮。 
使者曰： 不须也。 因引儿去。
村南旧是桑田，耕讫未下种，此小儿忽见道右有一小城，四面门楼，丹素甚严，此儿怪曰： 何时有此城？ 
使者呵之勿言，因至城北门，令小儿前入。
小儿入阃，城门忽闭，不见一人，唯是空城，地皆热灰碎火，深才没踝。
小儿忽呼叫，走趋南门，垂至即闭。
又走趋东西，亦皆如是，未到则开，既至便阖。
时村人出田采桑，男女甚众，皆见儿在耕田中啼泣，四方驰走，皆相谓曰： 此儿狂耶？
旦来如此，游戏不息。 
至于食时，采者皆归，儿父问曰： 见吾儿否？ 
桑人答曰： 父儿在村南走戏，唤不肯来。 
父出村外，遥见儿走，大呼其名，一声便住，城灰忽然不见。
父儿倒，号泣言之。
视其足，半胫已上，血肉焦干，膝已下，红烂如炙。
抱归养疗，髀已上肉如故，膝已下遂为枯骨。
邻里闻之，看其走处，足迹通利，了无灰火，良因实业，触处见狱。
有道惠法师，本冀州人，与小儿邻邑，亲见其事。
