李泌纸衣师明思远周士龙李长源双圣灯路神通五福楼鱼目为舍利
目老叟为小儿于世尊捉佛光事大轮咒陈仆射解元龟蔡畋张守一
李泌
李泌以虚诞自任。
尝对客：教家人遣洒扫，今夜洪崖来。
有人遗美酒一榼，会有客至，乃曰：麻姑送酒，与君同倾。
倾未毕，阍者云：某侍郎取榼，泌命倒还，亦无愧色。
纸衣师
大历中，有一僧，称为苦行。不衣缯絮布絁之类，常衣纸衣，时人呼为纸衣禅师。
代宗武皇帝召入禁中道场安置，令礼念。
每月一度出外，人转崇敬。
后盗禁中金佛，事发，召京兆府决杀。
明思远
华山道士明思远，勤修道箓，三十余年。常教人金水分形之法，并闭气存思，师事甚众。
永泰中，华州虎暴。
思远告人云：虎不足畏，但闭气存思，令十指头各出一狮子，但使向前，虎即去。
思远兼与人同行，欲暮，于谷口行逢虎。
其伴惊惧散去，唯思远端然，闭气存思。
俄然为虎所食。
其徒明日于谷口相寻，但见松萝及双履耳。
周士龙
周士龙者，婺州东阳人。能辨山冈，卜择坟墓之地，与叔父齐名。
每至岁月大通，门庭车马如市，人之夭寿官位，吉凶利害，一切以地断。
大历五年，至邺中，邺中兵马使姚希晟新葬母氏于青都村，士龙占其冢：一年合家破。
到明年，希晟犯事至死。
邺中之人，无不惊骇，相与谓之神人。
又有兵马使娄瓘举大事，遂恳祈士龙卜地，前后饷千余贯。
士龙大喜，遂与月余日寻访山原。忽得一处，说其地势回抱，是龙腹，三年内必得节度使。
瓘亦以自负。
岁中，邺中军变，瓘因此谓地势有凭，便有异图。
事发。遂斩于军门，举家无复遗类。
李长源
李长源常服气导引，并学禹步方术之事，凡数十年。自谓得灵精妙，而道已成。
远近辈亲敬师者甚多。
洪州昼日火发，风猛焰烈，从北来。
家人等狼狈，欲拆屋倒篱，以断其势。
长源止之，遂上屋禹步禁咒。
俄然火来转盛，长源高声诵咒，遂有迸火飞焰，先著长源身，遂堕于屋下。
所居之室，烧荡尽。器用服玩，无复孑遗。
其余图箓持咒之具，悉为灰烬。
双圣灯
长安城南四十里，有灵母谷，呼为炭谷。
入谷五里，有惠炬寺。寺西南渡涧，水缘崖侧，一十八里至峰，谓之灵应台。
台上置塔。塔中观世音菩萨铁像。
像是六军散将安太清置造。
众传观世音菩萨曾见身于此台。又说塔铁像常见身光。
长安市人流俗之辈，争往观谒，去者皆背负米曲油酱之属。
台下并侧近兰若四十余所，僧及行童，衣服饮食有余。
每至大斋日送供，士女仅至千人，少不减数百，同宿于台上，至于礼念，求见光。
兼云：常见圣灯出，其灯或在半山，或在平地，高下无定。
大历十四年，四月八日夜，大众合声礼念，西南近台，见双圣灯。
又有一六军健卒，遂自扑，叫唤观世音菩萨，步步趋圣灯向前，忽然被虎拽去。
其见者乃是虎目光也。
路神通
段成式门下驺路神通，每军较，力能戴石，簦靸六百斤石，龇破石粟数十。
背扎天王，自言得神力，入场神助之则力生。
当至朔望日，具乳糜，焚香袒坐，使妻儿供养其背而拜焉。
五福楼
元和初，阴阳家言五福太一在蜀，故刘辟造五福楼。
符载为文记。
鱼目为舍利
泽州僧洪密请舍利塔，洪密以禅宗谜语鼓扇愚俗，自云身出舍利。
曾至太原，豪民迎请，妇人罗拜。
洪密既辞，妇人于其所坐之处拾得百粒。
人验之，皆枯鱼之目也。
将辞去山中，要十数番粗毡。半日获五百番。
其惑人也如此。
目老叟为小儿
长安完盛之时，有一道术人，称得丹砂之妙，颜如弱冠，自言三百余岁。京都人甚慕之。
至于输货术丹，横经请益者，门如肆市。
时有朝士数人造其第，饮啜方酣，有阍者报曰：郎君从庄上来，欲参觐。
道士作色叱之。
坐客闻之，或曰：贤郎远来，何妨一见。道士颦蹙移时，乃曰：但令入来。
俄见一老叟，鬓发如银，昏耄伛偻，趋前而拜。
拜讫，叱入中门。
徐谓坐客曰：小儿愚呆，不肯服食丹砂，以至于是。
都未及百岁，枯槁如斯，常已斥于村墅间耳。
坐客愈更神之。
后有人私诘道士亲知，乃云：伛偻者即其父也。
好道术者，受其诳惑。如欺婴孩矣。
于世尊
遂州巡属村民，姓于，号世尊者，与一女，皆逆知人之吉凶，数州敬奉，舍财山积。
錾凿崖壁，列为佛像，所费莫知纪极。
节度许公存，以其妖妄，召至府衙，俾其射覆。不中，乃械而杀之，一无神变。
于其所居，得五色文麻絙，以牛载僅百驮，钱帛即可知也。
每夜会，自作阿弥陀佛，宫殿池沼，一如西方。
男女俱集，念佛而已。
斯亦下愚之流，岂术神耶，将有物凭之耶？
捉佛光事
高燕公镇蜀日，大慈寺僧申报，堂佛光见。
燕公判曰：付马步使捉佛光过。
所司密察之，诱其童子，具云：僧辈以镜承隙日中影，闪于佛上。由此乖露，擒而罪之。
大轮咒
释教五部持念中，有大轮咒术，以之救病，亦不甚效。然其摄人精魄，率皆狂走，或登屋梁，或龇瓷碗。
闾阎敬奉，殆似神圣。此辈由是广获金帛。
陵州贵平县牛鞞村民有周达者，贩鬻此术，一旦沸油煎其阴，以充供养，观者如堵，或惊或笑。
初自忘痛，寻以致殂也。
中间僧昭浦说，朗州有僧号周大悲者，行此咒术，一旦炼阴而毙。
与愚所见何姓氏恰同，而其事无殊也？
盖小人用道欺天，残形自罚，以其事同，因而录之。
陈仆射
唐军容使田令孜擅权，有回天之力。
尝致书于许昌，为其兄陈敬瑄求兵马使职，节将崔侍中安潜拒而不与。
迩后崔公移镇西川，陈敬瑄与杨师立、牛勖、罗元杲，以打球争三川，敬瑄获头筹，制授右蜀节度，以代崔公。中外惊骇。
报状云陈仆射之命，莫知谁何。
青城县妖人作弥勒会，窥此声势，伪作陈仆射行李，云，山东盗起，车驾必幸蜀，先以陈公走马赴任。
乃树一魁，妖共翼佐之。
军府未谕，亦差迎侯。
至近驿，有指挥索白马四匹，察事者觉其非常，乃羁糜之。
未及旋踵，真陈仆射速辔而至，其妖人等悉擒缚而俟命，颍州俾隐而诛之。
识者曰：陈太师由阉宦之力，无涓尘之效。
盗处方镇，始为妖物所凭，终亦自贻诛灭，非不幸也。
解元龟
道士解元龟，本西蜀节将下军校。明宗入纂，言自西来，对于便殿，进诗歌圣德，自称太白山正一道士。上表乞西都留守、兼三川制置使，要修西京宫阙。
上谓侍臣曰：此老耄自远来朝此，期别有异见，乃为身名，甚堪笑也。
赐号知白先生，赐紫。
斯乃狂妄人也。
蔡畋
唐高骈镇成都，甚好方术。
有处士蔡畋者，以黄白干之，取瓦一口，研丹一粒，涂半入火，烧成半截紫磨金，乃奇事也。
蔡生自贫，人皆敬之，以为地仙。
燕公求之不得，久而乖露，乃是得药于人，眩惑卖弄，为元戎杀之。
张守一
张守一者，沧景田里人也。少怠惰，不事生计。自言能易五金，以溺好利者。
其后贫弊，不能自存，乃负一柳箧，鬻粉黛以贸衣食，流转江淮间。
吕用之以妖妄见遇，遂来广陵，客于萧胜门下。
久不得志，将舍胜去。
用之闻之，止之曰：男子以心诚期物，何患无知己？
倘能与用之同，即富贵之事，当共图之。
由是为用之所荐。
高骈见其鄙朴，常以真仙待之。
及得志，虽僣侈不及用之，贪冒之心特甚。
二都建，为左镆军使，累转检校左仆射，其礼敬次于用之。
每话道对酌，自旦及暮，不能自舍。
诳惑之计，与用之常相表里，以致数年其事不泄。
光启二年，伪朝授守一德州刺史。
明年，渤海以闽川奏守一，事未受而败。
乃从杨行密入城，又请为诸将合太还丹。
药未就，会有康知柔者，本郑昌图家吏，昌图判户部，以知柔为发运使。
院胥伍讽，尝得罪于知柔，鞭之。
杨行密入城，讽遂发知柔赃罪二十余事。至是讽及知柔，俱系于军侯狱。
知柔素与守一善，曰：愿入财以赎罪。守一即白于杨公。
公以守一、知柔洎讽，事迹皆不可原，遂命就狱杀之。
