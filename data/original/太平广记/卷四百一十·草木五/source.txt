果上柤稼柩树实如何树实仙梨绮缟树实波那婆树实瞻波异果神仙李
武陵桃李金李汉帝杏仙人杏御李子朱李兔头柰脂衣柰朱柰
文林果圣柰木桃东方村桃仙桃勾桃一石桃偏桃王母桃食核桃
韶子罗浮甘子天宝甘子北方枣西王母枣仙人枣仲思枣波斯枣
果上
柤稼柩树实
东方大荒之中，有树焉，名曰柤稼柩，柤，柤梨也；稼者，株稼也；柩，暱也。
三千岁作花，九千岁作实。
其花蕊紫色，其实赤色。
亦高百丈，或千丈也。
数张自辅。
东西南北方枝，各近五十丈。
叶长七尺，广五尺。
色如绿青，木皮如梓。
树理如甘草，味饴。
实长九尺，围如长，无瓤核。
竹刀剖之，如凝蜜。
得食，复见实，即灭矣。
言复见后实熟者，寿一万二千岁。
如何树实
南方大荒，有树焉，名曰如何。
三百岁作花，九百岁作实。
花色朱，其实正黄。
高五十丈，敷张如盖。
叶长一丈，广二尺余，似菅苎，色青。厚五分。可以絮，如厚朴。
材理如支。九子，味如饴。
实有核，形如枣。
子长五尺，围如长。
金刀割之则酸，芦刀剖之则辛。
食之者地仙，不畏水火，不畏白刃。
仙梨
南方有树焉，高百丈，敷张自辅。
叶长一丈，广六尺。
名梨。如今之柤梨，但树大耳。
其子径三尺，剖之少瓤，白如素。
和羹食之地仙，衣服不败，辟谷，可以入水火也。
绮缟树实
东南荒中有邪木焉，高三千丈，或十余围，或七八尺。
其枝有乔直上，不可那也。
叶如甘瓜，三百岁尽。
落而生花，形如甘瓜。花复二百岁，落而生萼。
萼下生子，三岁而成熟。
成熟之后，不长不减。
子形如寒瓜，似冬瓜也，长七八寸，径四五寸。
萼复覆生顶。
言发萼而得成实。
此不取，万世如故。若取子而留萼，萼复生子。如初年月复成熟。
复二年则成萼，则复生子。
其子形如甘瓤，少錬甘美。食之，令人身泽。
不可过三升，令人冥醉，半日乃醒。
木高，人取不能得。唯木下有多罗之人，缘能得之。
一名无叶。
世人后生，不见叶，谓之无叶也。
一名绮缟。
人见无叶，谓之绮缟。
波那婆树实
波那婆树，出佛林国，呼为阿萨亸。
树长五六丈，皮色青绿。
叶极光净，冬夏不凋。
无花结实。
其实从树茎出，大如冬瓜，有皮裹之。壳上有刺。
瓤至甘甜，可食。
核大如枣，一实有数枚。
核中仁如粟黄，炒之食甚美。
瞻波异果
瞻波国有人牧牛百余头。
有一牛离群，忽失所在，至暮方归。形色鸣吼异常，牛主异之。
明日遂独行，主因随之。
入一穴，行五六里。
豁然明朗，花木皆非人间所有。
牛于一处食草，草不可识。
有果作黄金色，牧牛人窃将还，为鬼所夺。
又一日，复往取此果，至穴，鬼复欲夺。
其人急吞之，身遂暴长。
头才出，身塞于穴。
数日化为石。
神仙李
防陵楚山，有朱神李圃三十六所。
潘岳《闲居赋》云 房陵朱神之李 。又李尤《果赋》云 三十六之朱李 。
盖仙李缥而神李红。
陆士衡《果赋》云 中山之缥李 是也。
武陵桃李
武陵源在吴中。
山中无他木，尽生桃李，俗呼为桃李原。
原上有石洞，洞中有乳水。
世传秦乱，吴人于此避难者，食桃李实者，皆得仙去。
金李
杜陵有金李。
李之大者，谓之夏李；尤小者谓之鼠李。
汉帝杏
济南郡之东南，有分流山。
山上多杏，大如梨，色黄如桔。
土人谓之汉帝杏，亦曰金杏。
仙人杏
杏圃洲，南海中多杏，海上人云，仙人种杏处。
汉时，尝有人舟行遇风，泊此洲五六日，日食杏，故免死。
云，洲中有冬杏。
王充《果赋》云。冬实之杏，春熟之甘。 
晋郭太仪《果赋》云： 杏或冬而实 。
御李子
许昌节使小厅，是故魏景福殿。
董卓乱，魏武挟令迁帝，自洛都许。
许州有小李子，色黄，大如樱桃，谓之御李子。
即献帝时所植，至今有焉。朱李
魏文帝安阳殿前，天降朱李八枚。
啖一枚，数日不食。
今李种有安阳李，大而甘者，即其种也。兔头柰
白柰，出凉州野猪泽，大如兔头。
脂衣柰
脂衣柰，汉时紫柰。大如升，核紫花青。
研之有汁，可漆，或著衣，不可浣。
朱柰
唐贞观年中，顿丘县有一贤者，于黄河渚上拾菜，得一树栽子。
大如指。
持归莳之，三年，乃结子五颗。
味状如柰，又似林檎。
多汁，异常酸美。
送县，县上州，以其奇味，乃进之。
上赐绫一十匹。
后树长成，渐至三百颗。每年进之，号曰朱柰。
至今存。
德贝博等州，取其枝接，所在丰足。
人以为从西域浮来，碍渚而住矣。
文林果
唐永徽中，魏郡临黄王国村人王方言，尝于河中滩上，拾得一小树栽，埋之。
及长，乃林檎也。
实大如小黄瓠，色白如玉，间以珠点。
亦不多，三数而已，有如缬。实为奇果。
光明莹目，又非常美。
纪王慎为曹州刺史，有得之献王。
王贡于高宗，以为朱柰，又名五色林檎，或谓之联珠果。
种于苑中。西城老僧见之云： 是奇果亦名林檎。 
上大重之，赐王方言文林郎，亦号此果为文林郎果。
俗云频婆果。
河东亦多林檎，秦中亦不少。
河西诸郡。亦有林檎。
皆小于文林果。
圣柰
河州凤林关有灵岩寺。
每七月十五日，溪穴流出圣柰，大如盏。
以为常。
木桃
桃之大者木桃。
诗云 投我以木桃 是也。
东方村桃
东方村有桃树。
其子径三尺二寸。
和核羹食之，令人益寿。
食核中仁，可以治嗽。
小桃温润，既嗽人食之即止也。
仙桃
出郴州苏耽仙坛。有人至心求之者，桃落坛上。
或至五六颗。
形似石块，赤黄色。
破之，如有核三重。
研饮之，愈众疾。
尤治邪气。
勾桃
邺华林苑勾桃子，重三斤，或二斤半。
亦有名梨者。
比众果气味甘美，入口消释，人间有名果。
季龙作虾蟆车，四箱广一丈，深一丈，合土载中植之，则无不生也。
石桃
吐谷浑桃，大如石瓮。
偏桃
偏桃出波斯国，波斯呼为婆淡。
树长五六丈，围四五尺，叶似桃而阔大。三月开花，白色。
花落结实，状如桃子而形偏。
其肉苦涩，不堪啖。
核中仁甘甜。
西域诸国并珍之。王母桃
王母桃，洛阳华林园内有之。十月始熟。
形如括篓。
俗语曰： 王母甘桃，食之解劳。 
亦名西王母桃。
食核桃
杨子留后吴尧卿家，有佣赁者。
役之既久。一日，持一大桃核，可容数升，以献尧卿。
尧卿知其异，稍磨之取食。
食尽，颇觉轻健。
尧卿为吏，贪猥残虐。
毕师铎之难，投所居后阁井中死。
师铎求得类尧卿者杀之。
后有得其故居者，窃知其尸在井中，取而得之。
举体皆腐坏，而藏府有成金者。
韶子
初宁县里有石榆子，一名山枣，又时呼为韶子也。
罗浮甘子
罗浮甘子，唐开元中，始有山僧种于南楼寺。其后进献。
幸蜀奉天之岁，皆不结实。天宝甘子
唐天宝十年，上谓幸臣曰： 近于宫内种甘子数株，今秋结实一百五十颗，与江南蜀道所进不异。 
宰臣贺表曰： 雨露所均，混天区而齐被。
草木有性，凭地气而潜通。
故得资江外之珍果，为禁中之华实。 
相传云，玄宗幸蜀年，罗浮甘子不实。
岭南有蚁，大于秦中马蚁，结巢于甘树。
实时，幸循其上，故甘皮薄而滑。
往往甘实在巢中，冬深取之。味数倍于常者。
北方枣
北方荒中，有枣林焉。
其高五十丈，敷张枝条数里余。
疾风不能偃，雷电不能摧。
其子长六七寸，围过其长。
熟色如朱。
乹之不缩。
气味润泽，殊于常枣。
食之可以安驱益气。
故方书云： 此枣枝条，盛于常枣，亦益气安躯。 
赤松子云。北方大枣味有殊，既可益气又安躯。 
西王母枣
邺华林苑中西王母枣，冬夏有叶，九月生花，腊月乃熟。
三子一尺。
又有圭角枣。亦三子一尺。
仙人枣
晋时。太仓南有翟泉，西有华林园，园有仙人枣。
长五寸。
核细如针。仲思枣
信都献仲思枣四百枝。
枣长四五寸，紫色，皮皱细核。
实肥有味，贤于青州枣。
北齐时，有仙人仲思得此枣，种之。
亦名仙枣。
时海内唯有数树。
波斯枣
波斯枣出波斯国。
波斯呼为窟莽。
树长三四丈，围五六尺。
叶如土藤，不凋。
二月生花。
状如蕉。
花有两甲，渐渐开罅，中有十余房。
子长二尺，黄白色，有核。
熟则紫黑，状类干枣。味甜如饴，可食。
