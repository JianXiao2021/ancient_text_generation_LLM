张易之王准王毛仲李林甫卢绚李辅国韦渠牟鱼朝恩元载路岩高湘
卢隐
张易之
张易之、昌宗，时初入朝，官位尚卑，谄附者乃呼为五郎、六郎。
自后因以成俗。张昌仪兄弟恃易之、昌宗之宠，所居奢溢，逾于王者。
末年，有人题其门曰：一两丝，能得几时络？
昌仪见之，遽命笔续其下曰：一日即足。
未几祸及。
张昌宗之贵也，武三思谓之王子晋后身，为诗以赠之，诗至今犹存。
王准
王鉷之子准为卫尉少卿，出入宫中，以斗鸡侍帝左右。
时李林甫方持权恃势。林甫子岫为将作监，以入侍帷幄。
岫常为准所侮，而不敢发一言。
一旦准尽率其徒过驸马王瑶私第。
瑶望尘趋拜，准挟弹，命中于瑶巾冠之上，因折其玉簪，以为簪笑乐。
遂致酒张乐，永穆公主亲御匕，公主即帝之长女也，仁孝端淑，颇推于戚里，帝特所钟爱。
准既去，或有谓瑶曰：鼠辈虽恃其父势，然长公主，帝爱女，君待之或阙，帝岂不介意邪？
瑶曰：天子怒，无所畏；但性命系七郎，安敢不尔？
时人多呼为七郎。其盛势横暴，人之所畏也如是。
王毛仲
王毛仲本高丽人，玄宗在藩邸，与李宜得服勤左右，帝皆爱之。每待宴，与姜皎同榻，坐于帝前。
既而贵倨恃旧，益为不法。
帝常优容之，每遣中官问讯。毛仲受命之后，稍不如意，必恣其凌辱，而后遣还。
高力士、杨思勖忌之颇深，而未尝敢言于帝。
毛仲妻李氏既诞育三日，帝命力士赐以酒食金帛甚厚，仍命其子为五品官。
力士既还，帝曰：毛仲喜否，复有何词？
力士曰：出其儿以示臣，熟眄褓中曰：此儿岂不消三品官？
帝大怒曰：往诛韦氏，此贼尚持两端，避事不入，我未尝言之。今敢以赤子恨我邪？
由是恩义益衰。
帝自先天在位后十五年，至开府者唯四人。
后父王仁皎、姚崇、宋璟、王毛仲而已。李林甫
张九龄在相位，有謇谔匪躬之诚。
玄宗既在位年深，稍怠庶政。
每见帝，无不极言得失。李林甫时方同列，闻帝意，阴欲中之。
时欲加朔方节度使牛仙客实封，九龄因称其不可。甚不叶帝意。
他日，林甫请见，屡陈九龄颇怀诽谤。
于时方秋，帝命高力士持白羽扇以赐，将寄意焉。
九龄惶恐，因作赋以献；又为归燕诗以贻林甫，其诗曰：海燕何微眇，乘春亦暂来。
岂知泥滓贱，只见玉堂开。
绣户时双入，华轩日几回。
无心与物竞，鹰隼莫相猜。
林甫览之，知其必退，恚怒稍解。
九龄洎裴耀卿罢免之日，自中书至月华门，将就班列，二人鞠躬卑逊，林甫处其中，抑扬自得。
林甫视其诏，大怒曰：犹为左右丞相邪？
二人趋就本班，林甫目送之。
公卿已下视之，不觉股栗。
卢绚
玄宗宴于勤政楼下，巷无居人。
宴罢，帝犹垂帘以观。
兵部侍郎卢绚谓帝已归宫掖，垂鞭按辔，横纵楼下。
绚负文雅之称，而复风标清粹。帝一见，不觉目送之，问左右曰：谁？
近臣具以绚名氏对之。
帝亟称其蕴藉。
是时林甫方持权忌能，帝之左右宠幸，未尝不厚以金帛为贿。由是帝之动静，林甫无不知之。
翌日，林甫召绚之子弟谓曰：贤尊以素望清崇，今南方藉才，圣上有交广之寄，可乎？
若惮遐方，即当请老。不然，以宾詹仍分务东洛，亦优贤之命也。
子归而具道建议可否，于是绚以宾詹为请。
林甫恐乖众望，出于华州刺史。
不旬月，诬其有疾，为郡不理，授太子詹事，员外安置
李辅国
玄宗为太上皇，在兴庆宫居。
久雨初晴，幸勤政楼。
楼下市人及街中往来者，喜且泫然曰：不期今日再得见太平天子。
传呼万岁，声动天地。时肃宗不豫，李辅国诬奏云：此皆九仙媛、高力士、陈玄礼之异谋也。
下矫诏迁太上皇于西内，给其扈从部曲，不过老弱三二十人。及中逵，攒刃曜日，辅国统之。
太上皇惊，欲坠马数四，赖左右扶持乃上。
高力士跃马而前，厉声曰：五十年太平天子，李辅国汝旧臣，不宜无礼，李辅国下马！
辅国不觉失辔而下。
宣太上皇诰曰：将士各得好生。
于是辅国令兵士咸韬刃于鞘中，齐声云：太上皇万福。
一时拜舞。力士又曰：李辅国拢马！
辅国遂著靴，出行拢马，与兵士等护侍太上皇，平安到西内。
辅国领众既退，太上皇泣持力士手曰：微将军，阿瞒已为兵死鬼矣。
既而九仙媛、力士、玄礼。长流远恶处，此皆辅国之矫诏也。
时肃宗大渐，辅国专朝，意西内之复有变故也。
韦渠牟
贞元末，太府卿韦渠牟、金吾李齐运、度支裴延龄、京兆尹嗣道王实，皆承恩宠事，荐人多得名位。
时刘师老、穆寂、皆应科目，渠牟主持穆寂，齐运主持师老。
会齐运朝对，上嗟其羸弱，许其致政，而师老失授。
故无名子曰：太府朝天升穆老，尚书倒地落刘师。
又渠牟因对德宗，德宗问之曰：我拟用郑絪作宰相，如何？
渠牟曰：若用此人，必败陛下公事。
他日又问，对亦如此。
帝曰：我用郑絪定也，卿勿更言。
絪即昭国司徒公也。
再入相位，以清俭文学，号为贤相，于今传之。
渠牟之毁滥也。
鱼朝恩
鱼朝恩专权使气，公卿不敢仰视。
宰臣或决政事，不预谋者，则睚眦曰：天下之事，岂不由我乎？
于是帝恶之。
而朝恩幼子令徽，年十四五，始给事于内殿。
帝以朝恩故，遂特赐绿。
未浃旬月，同列黄门位居令徽上者，因叙立于殿前，恐其后至，遂争路以进。无何，误触令徽臂。
乃驰归，告朝恩，以班次居下，为同列所欺。
朝恩怒，翌日，于帝前奏曰：臣幼男令徽，位居众僚之下，愿陛下特赐金章，以超其等。
不言其绯而便求紫。
帝犹未语，而朝恩已令所司，捧紫衣而至。令徽即谢于殿前。
帝虽知不可，强谓朝恩曰：卿男著章服，大宜称也。
鱼氏在朝动无畏惮，他皆仿此。
其同列黄门，寻逐于岭表。
及朝恩被杀，天下无不快焉。
元载
元载在中书，有丈人自宣州货所居来投，求一职事。
中书度其人材不任职事，赠河北一函书而遣之。
丈人惋怒，不得已，持书而去。
既至幽州，念破产而来，止得一书，书若恳切，犹可望。乃折视之，更无一词，唯署名而已。
大悔，怒欲回。念已行数千里，试谒院僚。
院僚问：既是相公丈人，岂无缄题？
曰：有。
判官大惊，立命谒者上白。
斯须，乃有大校持箱，复请书。
书既入，馆之上舍，留连积月。及辞去，奉绢一千匹。
又元载子伯和势倾中外，福州观察使寄乐妓十人。既至，半岁不得送。
使者窥伺门下出入频者，有琵琶康昆仑最熟，厚遗求通。
既送妓，伯和一试奏，尽以遗之。
先有段和尚善琵琶，自制西梁州。昆仑求之不与。
至是以乐之半赠之，乃传焉。今曲调梁州是也。
路岩路岩出镇坤维也，开道中衢，恣为瓦石所击。
故京尹温璋，诸子之党也。
岩以薛能自省郎权知京兆府事，李蠙之举也。
至是岩谓能曰：临行劳以瓦砾相饯。
能徐举手板对曰：旧例，宰相出镇，府司无例发人防守。
岩有惭色，懿宗晚节，朝政多门。
岩年少固位，邂逅致此，一旦失势，当岐路者，率多仇隙。
附丽之徒，钓射时态，志在谀媚，雷同一词。
中外腾沸，其实未然也。
始岩淮南与崔铉作支使，除监察。
不十年，城门不出，而致位卿相。物禁太盛，暴贵不祥，良有以哉！
初铉以岩为必贵。
常曰：路十终须与他那一位也。
自监察入翰林，铉犹在淮南，闻之曰：路十如今便入翰林，如何到老！
皆如所言。
高湘
元和初黜八司马：韦执谊崖州，韩泰虔州，柳宗元永州，刘禹锡朗州，韩晔饶州，凌准连州，程异柳州。
及咸通，韦保衡、路岩作相，除不附己者十司户：崔沆循州，李渎绣州，萧遘播州，崔彦融雷州，高湘高州，张颜潘州，李贶勤州，杜裔休端州，郑彦持义州，李藻费州。
内绣州、潘州、雷州三人不回。
初，高湜与弟湘少不相睦。
咸通末，既出高州，湜雅与路岩相善，见岩，阳救湘。
岩曰：某与舍人皆是京兆府荷枷者。
先是刘瞻志欲除岩，温璋希旨，别制新枷数十待之。
瞻以人情附己，不甚缄密，其计泄焉。
故居岩之后，湜既知举，问岩所欲言。
时岩以去年停举，已潜奏，恐有遗滞，请加十人矣，既托湜以五人。
岩执诏，笑谓湜曰：前者五人，侍郎所惠也。今之十人，某自致也。
湜竟依其数放焉。
湘到任，嗔湜不佑己，尝赋诗云：唯有高州是当家。
卢隐、李峭皆滑帅王铎之门生，前后黜辱者数矣。隐、峭物议，以为咸袵席不修。
隐以从兄携为相，特除右司员外郎。
右丞崔沆不听隐省上，仍即见携于私第。
携未知之，欣然而出。
沆曰：员外前日入省，时议未息，今复除纠司员外，省中固不敢辞，他曹唯相公命，携大怒，驰入曰：舍弟极屈，即当上陈。
既上，沆乃求假。
携即时替沆官。
沆谓人曰：吾见丞郎出省郎，未见省郎出丞郎。
隐初自太常博士除水部员外，为右丞李景温揖焉。迨右司之命，景温之旨也。
至是而遂其志矣。
是时谏官亦有陈其疏者，携曰：谏官似狗，一个吠，则一时有声。
