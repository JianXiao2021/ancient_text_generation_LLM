许汉阳刘禹锡周邯资州龙韦思恭卢元裕卢翰李修韦宥尺木史氏子
许汉阳
许汉阳，本汝南人也。
贞元中，舟行于洪饶间。
日暮，江波急，寻小浦路入。不觉行三四里，到一湖中，虽广而水才三二尺。
又北行一里许，见湖岸竹树森茂，乃投以泊舟。
渐近，见亭宇甚盛，有二青衣双鬟方鸦，素面如玉，迎舟而笑。
汉阳讶之，而调以游词，又大笑，复走入宅。
汉阳束带，上岸投谒。
未行三数步，青衣延入宅内厅，揖坐。
云： 女郎易服次。 
须臾，青衣命汉阳入中门。
见满庭皆大池，池中荷芰芬芳，四岸斐如碧玉。
作两道虹桥，以通南北。
北有大阁。
上阶，见白金书曰 夜明宫 。
四面奇花果木，森耸连云。
青衣引上阁一层，又有青衣六七人，见者列拜。
又引第二层，方见女郎六七人。
目未尝睹，皆拜问所来。
汉阳具述不意至此。
女郎揖坐讫，青衣具饮食，所用皆非人间见者。
食讫命酒。
其中有奇树高数丈，枝干如梧，叶似芭蕉，有红花满树未吐。
盎如杯，正对饮所。
一女郎执酒，命一青衣捧一鸟如鹦鹉，置饮前栏干上。
叫一声，而树上花一时开，芳香袭人。
每花中有美人长尺余，婉丽之姿，掣曳之服，各称其质。
诸乐弦管尽备。
其人再拜。女郎举酒，众乐俱作，萧萧冷冷，窨如神仙。
才一巡，已夕，月色复明。
女郎所论，皆非人间事，汉阳所不测。
时因汉阳以人事辩之，则女郎一无所酬答。
欢饮至二更，筵宴已毕，其树花片片落池中，人亦落，便失所在。
一女郎取一卷文书以示，汉阳览之，乃《江海赋》。
女郎令汉阳读之，遂为读一遍。
女郎又请自读一遍，命青衣收之。
一女即谓诸女郎，兼语汉阳曰： 有感怀一章，欲请诵之。 
女郎及汉阳曰： 善。 及吟曰： 海门连洞庭，每去三千里。
十载一归来，辛苦潇湘水。 
女郎命青衣取诸卷，兼笔砚，请汉阳与录之。
汉阳展卷，皆金花之素，上以银字札之，卷大如拱斗。
已半卷书过矣，观其笔，乃白玉为管，研乃碧玉，以玻璃为匣，研中皆研银水。
写毕，令以汉阳之名押之。
展向前，见数首，皆有人名押署。
有名仲方者，有名巫者，有名朝阳者，而不见姓。
女郎遂收索卷。
汉阳曰： 有一篇欲奉和，拟继此可乎？ 
女郎曰： 不可。
此亦每归呈父母兄弟，不欲杂尔。 
汉阳曰： 适以弊名押署，复可乎？ 
曰： 事别，非君子所谕。 
四更已来，命悉收拾。
挥霍次，一青衣曰： 郎可归舟矣。 
汉阳乃起。
诸女郎曰： 忻此旅泊接奉，不得郑重耳。 恨恨而别。
归舟忽大风，云色陡暗，寸步黯黑。
至平明，观夜来饮所，乃空林树而已。
汉阳解缆，行至昨晚棂口江岸人家，见十数人，似有非常。
因泊舟而讯。人曰： 江口溺杀四人，至二更后，却捞出。三人已卒，其一人，虽似死而未甚。有巫女以杨柳水洒拂禁咒，久之能言曰： 昨夜水龙王诸女及姨姊妹六七人归过洞庭，宵宴于此，取我辈四人作酒。
掾客少，不多饮，所以我却得来。  
汉阳异之，乃问曰： 客者谓谁。 
曰： 一措大耳，不记姓名。 
又云，青衣言，诸小娘子苦爱人间文字，不可得，常欲请一措大文字而无由。
又问今在何处，已发舟也。
汉阳乃念昨宵之事，及感怀之什，皆可验也。
汉阳默然而归舟，觉腹中不安，乃吐出鲜血数升，知悉以人血为酒尔。三日方平。
刘禹锡
唐连州刺史刘禹锡，贞元中，寓居荥泽。
首夏独坐林亭，忽然间大雨，天地昏黑，久方开霁。
独亭中杏树，云气不散。
禹锡就视树下，有一物形如龟鳖，腥秽颇甚，大五斗釜。
禹锡因以瓦砾投之，其物即缓缓登阶，止于檐柱。
禹锡乃退立于床下，支策以观之。
其物仰视柱杪，款以前趾，抉去半柱。
因大震一声，屋瓦飞纷乱下，亭内东壁，上下罅裂丈许。先是亭东紫花苜蓿数亩，禹锡时于裂处，分明遥见。
雷既收声，其物亦失，而东壁之裂，亦已自吻合矣。
禹锡亟视之，苜蓿如故，壁曾无动处。
周邯
贞元中，有处士周邯，文学豪俊之士也。
因彝人卖奴，年十四五。
视其貌甚慧黠。言善入水，如履平地。
令其沉潜，虽经日移时。终无所苦。
云，蜀之溪壑潭洞，无不届也。
邯因买之，易其名曰 水精 。
异其能也。
邯自蜀乘舟下峡，抵江陵，经瞿塘滟滪，遂令水精沉而视其邃远。水精入，移时而出，多探金银器物。邯喜甚。
每舣船于江潭，皆令水精沉之，复有所得。
沿流抵江都，经牛渚矶，古云最深处，是温峤爇犀照水怪之滨。
又使没入。
移时复得宝玉。云，甚有水怪，莫能名状，皆怒目戟手，身仅免祸。
因兹邯亦至富赡。
后数年，邯有友人王泽，牧相州，邯适河北而访之。
泽甚喜，与之游宴，日不能暇。
因相与至州北隅八角井。
天然磐石，而甃成八角焉，阔可三丈余。
且暮烟云蓊郁，漫衍百余步。
晦夜，有光如火红射出千尺，鉴物若昼。
古老相传云，有金龙潜其底，或亢阳祷之，亦甚有应。
泽曰： 此井应有至宝，但无计而究其是非耳。 
邯笑曰： 甚易。 
遂命水精曰： 汝可与我投此井到底，看有何怪异。泽亦当有所赏也。 
水精已久不入水，忻然脱衣沉之。
良久而出，语邯曰： 有一黄龙极大，鳞如金色，抱数颗明珠熟寐。
水精欲劫之，但手无刃。惮其龙忽觉，是以不敢触。
若得一利剑，如龙觉，当斩之无惮也。 
邯与泽大喜。
泽曰： 吾有剑，非常之宝也。
汝可持往而劫之。 
水精饮酒伏剑而入。
移时，四面观者如堵。
忽见水精自井面跃出数百步。续有金龙亦长数百尺，爪甲锋颖，自空拿攫水精。却入井去。
左右慑栗，不敢近睹。
但邯悲其水精，泽恨失其宝剑，逡巡。
有一老人，身衣褐裘，貌甚古朴。
而谒泽曰： 某土地之神，使君何容易而轻其百姓？此穴金龙，是上玄使者。宰其瑰璧，泽润一方。岂有信一微物，欲因睡而劫之？
龙忽震怒，作用神化，摇天关，摆地轴，搥山岳而碎丘陵，百里为江湖，万人为鱼鳖。
君之骨肉焉可保？
昔者钟离不爱其宝，孟尝自返其珠，子不之效，乃肆其贪婪之心。
纵使猾韧之徒，取宝无惮，今已啖其驱而锻其珠矣。 泽赧恨，无词而对。又曰： 君须火急悔过而祷焉，无使甚怒耳。 
老人倏去。
泽遂具牲牢奠之。资州龙
韦皋镇蜀末年，资州献一龙，身长丈余，鳞甲悉具。
皋以木匣贮之，蟠屈于内。
时属元日，置于大慈寺殿上，百姓皆传，纵观二三日，为香烟薰死。
国史阙书。
是何祥也？
韦思恭
元和六年，京兆韦思恭与董生、王生三人结友，于嵩山岳寺肄业。
寺东北百余步，有取水盆在岩下。
围丈余，而深可容十斛。
旋取旋增，终无耗。
一寺所汲也。
三人者自春居此，至七月中，三人乘暇欲取水。
路臻于石盆。
见一大蛇长数丈，黑若纯漆，而有白花，似锦，蜿蜒盒中。
三子见而骇，视之良久。
王与董议曰： 彼可取而食之。 
韦曰： 不可。
昔葛陂之竹，渔父之梭，雷氏之剑，尚皆为龙，安知此名山大镇，岂非龙潜其身耶。
况此蛇鳞甲，尤异于常者。是可戒也。 
二子不纳所言，乃投石而扣蛇且死，萦而归烹之。
二子皆咄韦生之诈洁。
俄而报盆所又有蛇者。二子之盆所，又欲击。韦生谏而不允。
二子方举石欲投，蛇腾空而去。
及三子归院，烹蛇未熟。
忽闻山中有声，殷然地动。
觇之，则此山间风云暴起，飞沙走石。
不瞬息至寺，天地晦暝，对面相失。
寺中人闻风云暴起中云： 莫错击。 
须臾，雨火中半下，书生之宇，并焚荡且尽。
王与董，皆不知所在，韦子于寺廊下无事。
故神化之理，亦甚昭然。
不能全为善，但吐少善言，则蛟龙之祸不及矣。而况于常行善道哉！
其二子尸，迨两日，于寺门南隅下方索得。斯乃韦自说。
至于好杀者，足以为戒矣。
卢元裕
故唐太守卢元裕未仕时，尝以中元设幡幢像，置盂兰于其间。俄闻盆中有唧唧之音。
元裕视，见一小龙才寸许，逸状奇姿，婉然可爱。
于是以水沃之，其龙伸足振鬣已长数尺矣。
元裕大恐。有白云自盆中而起，其龙亦逐云而去。
元裕即翰之父也。
卢翰
唐安太守卢元裕子翰言，太守少时，尝结友读书终南山。
日晚溪行，崖中得一圆石，莹白如鉴。
方执玩忽次，堕地而折。中有白鱼约长寸余，随石宛转落涧中。
渐盈尺，俄长丈余，鼓鬐掉尾。
云雷暴兴，风雨大至。
李修
唐浙西观察使李修，元和七年，为绛郡守。
是岁，其属县龙门有龙见。时观者千数。
郡以状闻于太府。
时相国河东府张弘靖为河中节度使，相国之子故舒州刺史以宗，尝为文以赞其事。
韦宥
唐元和，故都尉韦宥出牧温州，忽忽不乐，江波修永，舟船燠热。
一日晚凉，乃跨马登岸，依舟而行。
忽浅沙乱流，芦苇青翠，因纵辔饮马。
而芦枝有拂鞍者。宥因闲援熟视，忽见新丝筝弦，周缠芦心。
宥即收芦伸弦，其长倍寻。
试纵之，应乎复结。
宥奇骇，因置于怀。
行次江馆，其家室皆已维舟入亭矣。宥故驸马也，家有妓。
即付筝妓曰： 我于芦心得之，颇甚新紧。然沙洲江徼，是物何自而来？
吾甚异之。
试施于器，以听其音。 
妓将安之，更无少异，唯短三二寸耳。
方馔，妓即置之，随置复结。
食罢视之，则已蜿蜒摇动。
妓惊告众，竞来观之，而双眸瞭然矣。
宥骇曰： 得非龙乎？ 
命衣冠，焚香致敬。
盛诸盂水之内，投之于江。
才及中流，风浪皆作，蒸云走雷，咫尺昏晦。俄有白龙百尺，拿攫升天。
众咸观之，良久乃灭。
尺木
龙头上有一物如博山形，名尺木。
龙无尺木，不能升天。
