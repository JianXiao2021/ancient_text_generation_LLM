蔡廓谢庄刘林甫张说温彦博戴胄唐皎杨师道高季辅薛元超杨思玄
张仁祎裴行俭三人优劣刘奇狄仁杰郑杲薛季昶邓渴李至远张文成
郑愔崔湜糊名
蔡廓
宋废帝时，以蔡廓为吏部尚书。
录尚书徐羡之谓中书令傅亮曰：黄门已下，悉委蔡，吾徒不复历怀。
自此已上，故宜共参同异。
廓闻之曰：我不能为徐羡之署纸尾也。
遂辞不拜。
谢庄
宋谢庄字希逸，侍中微之子，黄门思之孙。
美仪容，善谈论，工书属文，好言玄理。
少为文帝所赏。
帝一见之，辄叹曰：蓝田生美玉，岂虚也哉？
庄代颜峻为吏部尚书。
峻容貌严毅，常有不可犯之色。
庄风姿温美，人有喧诉，常欢笑答之。
故时人语曰：颜吏部瞋而与人官，谢吏部笑不与人官。
庄迁中书令侍中，谥曰宪。
庄家世无年五十者。
庄年四十二，祖四十七，曾祖四十三，高祖三十。
子朏、籥，并知名。
刘林甫
唐武德初，因隋旧制，以十一月起选，至春即停。
至贞观二年，刘林甫为吏部侍郎，以选限促，多不究悉，遂奏四时听选，随到注擬。
当时以为便。
张说
武德七年，高祖谓吏部侍郎张说曰：今年选人之内，岂无才用者，卿可简试将来，欲縻之好爵。
于是说以张行成、张知运等数人应命。
时以为知人。
温彦博
贞观元年，温彦博为吏部郎中，知选，意在沙汰，多所摈抑，而退者不伏，嚣讼盈庭。
彦博惟骋辩与之相诘，终日喧扰。
颇为识者所嗤。
戴胄
贞观四年，杜如晦临终，请委选举于民部尚书戴胄。
遂以兼检校吏部尚书。
及在铨衡，颇抑文雅而奖法吏，不适轮辕之用。
物议以是刺之。
唐皎
唐贞观八年十一月，唐皎除吏部侍郎。
常引人入铨，问何方稳便？
或云：其家在蜀，乃注与吴。
论者莫测其意。有一信都人希河朔，因绐云：愿得江淮，即注与河北一尉。
由是大被选人绐言欺之。
杨师道
贞观十七年，杨师道为吏部尚书。
贵公子，四海人物，未能委练，所署多非其才。
深抑势贵及亲党，将以避嫌。
时论讥之。
高季辅
贞观十七年，吏部侍郎高季辅知选。
凡所铨综，时称允惬。
至十八年于东都独知选事，上赐金镜一面，以表清鉴。
薛元超
永徽元年，中书舍人薛元超好汲引寒俊，尝表荐任希古、高智周、郭正一、王义方、孟利真等十余人。
时论称美。
杨思玄
龙朔二年，司列少常伯杨思玄恃外戚贵，待选流多不以礼而排斥之。
为选者夏侯彪所讼，御史中丞郎余庆弹奏免官。
时中书令许敬宗曰：必知杨吏部之败。
或问之，对曰：一彪一狼，共著一羊，不败何待！
张仁祎
唐总章二年十一月，吏部侍郎李敬玄委事于员外张仁祎。
有识略干能，始造姓历，改修状抹铨替等程式。
敬玄用仁祎之法，铨总式序。
仁祎感国士见委，竟以心劳，呕血而死。
裴行俭
咸亨二年，有杨炯、王勃、卢照邻、骆宾王，并以文章见称。
吏部侍郎李敬玄咸为延誉，引以示裴行俭。
行俭曰：才名有之，爵禄盖寡。
杨应至令长，余并鲜能令终。
是时苏味道、王勮未知名，因调选，遂为行俭深礼异。
仍谓曰：有晚生子息，恨不见其成长，二公十数年当居衡石，愿识此辈。其后果如其言。
行俭尝所引偏裨将有程务挺、张虔勖、崔智聓、王方翼、党金毗、刘敬同、郭待封、李多祚、黑齿常之尽为名将。
三人优劣
长寿二年，裴子余为鄠县尉。
同列李隐朝、程行谌皆以文法著称，子余独以词学知名。
或问雍州长史陈崇业，三人优劣孰先？
崇业曰：譬之春兰秋菊，俱不可废。
刘奇
证圣元年，刘奇为吏部侍郎。注张文长、司马锽为监察御史。二人因申屠玚以谢之。
奇正色曰：举贤本自无私，二君何为见谢？
狄仁杰
圣历初，狄仁杰为纳言，颇以藻鉴自任，因举桓彦范、敬晖、崔玄暐、张柬之、袁恕己等五人。后皆有大勋。
复举姚元崇等数十人悉为公相。
圣历中，则天令宰相各举尚书郎一人。仁杰独荐其子光嗣，由是拜地官员外，莅事有声。
则天谓之曰：祁奚内举，果得人也。
郑杲
圣历二年，吏部侍郎郑杲，注韩思复为太常博士，元稀声京兆士曹。
尝谓人曰：今年掌选，得韩、元二子，则吏部不负朝廷矣。
薛季昶
长安三年，则天令雍州长史薛季昶，择僚吏堪为御史者。
季昶以问录事参军卢齐卿，齐卿举长安县尉卢怀慎，李体光。万年县尉李义，崔湜；咸阳县丞倪若冰；周至县尉田崇壁；新丰县尉崔日用。
后皆至大官。
邓渴
弘道元年十二月，吏部侍郎魏克己铨综人毕，放长榜，遂出得留人名。
于是衢路喧哗，大为冬集人授引指摘，贬为太子中允，遂以中书舍人邓玄挺替焉。
又无藻鉴之目，及患消渴，选人因号邓渴。
李至远
如意元年九月，天官郎中李至远权知侍郎事。
时有选人姓刁，又有王元忠，并被放。
乃密与令史相知，减其点画，刁改为丁，王改为士。
拟授官后，即添成文字。
至远一览便觉曰：今年铨覆万人，总识姓名。安有丁士者哉？此刁某王某者。
省内以为神明。
张文成
唐张文成曰：乾封以前，选人每年不越数千；垂拱以后，每岁常至五万。
人不加众，选人益繁者，盖有由矣。
尝试论之。只如明经进士，十周三卫，勋散杂色，国官直司，妙简实材，堪入流者十分不过一二。
选司考练，总是假手冒名。
势家嘱请，手不把笔，即送东司。眼不识文，被举南馆。
正员不足，权补试摄检校之官。
贿货纵横，赃污狼籍。
流外行署，钱多即留。或贴司助曹，或员外行案。
更有挽郎辇脚，营田当屯，无尺寸功夫，并优与处分。
皆不事学问，唯求财贿，是以选人冗冗，甚于羊群；吏部喧喧，多于蚁聚。若铨实用，百无一人。
积薪化薪，所从来远矣。
郑愔崔湜
唐郑愔为吏部侍郎，掌选，赃污狼籍。
引铨，有选人系百钱于靴带上。
愔问其故，答曰：当今之选，非钱不行。
愔默而不言，时崔湜亦为吏部侍郎，掌铨。
有选人引过，分疏云：某能翘关负米。
湜曰：若壮，何不兵部选？
答曰：外边人皆云，崔侍郎下，有气力者即得。
糊名武后以吏部选人多不实，乃令试日自糊其名，暗考以定等第。
判之糊名，自此始也。
武后时，投匦者或不陈事，而有嘲谑之言。
于是乃置使，先阅其书奏，然后投之。
匦院有司，自此始也。
