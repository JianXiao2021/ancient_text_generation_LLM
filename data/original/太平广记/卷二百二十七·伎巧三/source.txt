伎巧华清池重明枕韩志和
绝艺督君谟李钦瑶苏州游僧江西人僧灵鉴张芬河北将军西蜀客陟屺寺僧
伎巧
华清池
玄宗于华清宫新广一池，制度宏丽。
安禄山于范阳以白玉石为鱼龙凤雁，仍为石梁及石莲花献。
雕镌巧妙，殆非人工。
上大悦，命于池中，仍以石梁横亘其上，而下莲花出于水际。
上因幸华清宫，至其所。
解衣将入，而鱼龙凤雁皆若奋鳞举翼，状欲飞动。
上甚恐，遽命撤去，去之而莲花石梁尚存。
又尝于宫中置长汤池数十间，屋宇环回。
甃以文石。为银镂漆船及檀香水船，致于其中。
至楫棹皆饰以珠玉。
又于汤池中，垒瑟瑟及檀香木为山，状瀛洲方丈。
重明枕
元和八年，大轸国贡重明枕神锦衾。
云其国在海东南三万里，当轸宿之位，故曰大轸国，合丘禺藁山，重明枕长一尺二寸，高六寸。洁白逾于水精。
中有楼台之状，四方有十道士持香执简，循环无已，谓之行道真人。
其楼台瓦木丹青，真人簪帔，无不悉具，通莹焉如水睹物。
神锦衾水蚕丝所织，方二尺，厚一寸。
其上龙文凤彩，殆非人工。
其国以五色石甃池塘，采大柘叶。饲蚕于池中。
始生如蚁睫，游泳其间。
及长可五六寸。池中有挺荷，虽惊风疾吹不能动，大者可阔三四尺。
而蚕经十五日即跳入荷中，以成其茧。
形如方斗，自然五色。
国人缫之，以织神锦。
亦谓之灵泉丝。
上始览锦衾，与嫔御大笑曰：此不足以为婴儿绷褯，曷能为我被耶？
使者曰：此锦之丝，水蚕也，得水即舒。
水火相返，遇火则缩。
遂于上前，令四官张之，以水一喷，即方二丈，五色焕烂，逾于向时。
上叹曰：本乎天者亲上，本乎地者亲下。
不亦然哉！
则却令以火逼之，须臾如故。
韩志和
穆宗朝，有飞龙士韩志和，本倭国人也。
善雕木，作鸾、鹤、鸦、鹊之状，饮啄悲鸣，与真无异。
以关捩置于腹内，发之则凌空奋翼，可高百尺，至一二百步外，方始却下。
兼刻木猫儿以捕雀鼠，飞龙使异其机巧。奏之，上睹而悦之。
志和更雕踏床高数尺，其上饰之以金银采绘，谓之见龙床。
置之则不见龙形，踏之则鳞鬣爪角俱出。
始进，上以足履之，而龙夭矫若得云雨。
上恐畏，遂令撤去。
志和伏于上前，称臣愚昧，而致有惊忤圣躬。
上笑曰：所解何伎，试为我出。
志和于怀中将出一桐木合方数寸。
其中有物名蝇虎子，数不啻一二百焉。其形皆赤，云以丹砂啗之故也。
乃分为五队，令舞《梁州》。
上召国乐，以举其曲。
而虎子盘回宛转，无不中节，每遇致词处，则隐隐如蝇声。
及曲终，累累而退，若有尊卑等级。
志和臂虎子于指上，猎蝇于数步之内，如鹞擒雀，罕有不获者。
上嘉其伎小有可观，即赐以杂彩银器。
而志和出宫门，悉转施于人。
不逾年，竟不知志和所在。
上于殿前种千叶牡丹，及花始开，香气袭人。一朵千叶，大而且红。
上每睹芳盛，叹人间未有。
自是宫中每夜，即有黄白蝴蝶万数。
飞集于花间，辉光照耀，达曙方去。
宫人竞以罗巾扑之，无有不获者。
上令张网于宫中，遂得数百。于殿内纵嫔御追捉，以为娱乐。
迟明视之，则皆金玉也。
其状工巧，无以为比。
而内人争用丝缕绊其脚，以为首饰，夜则光起于妆奁中。
其夜开宝厨，视金屑玉屑藏内，将有化为蝶者，宫中方觉焉。
绝艺
督君谟
隋末有督君谟善闭目而射，志其目则中目。
志其口则中口。
有王灵智者学射于君谟。以为曲尽其妙，欲射杀君谟，独擅其美。
君谟志一短刀，箭来辄截之。
惟有一矢，君谟张口承之。遂啮其镝而笑曰：汝学射三年，未教汝啮镞法。
《列子》，具蝇古之善射者，弟子名飞卫，巧过于师。
纪昌又学射于飞卫，以征角之弧，朔逢之竿，射贯虱心。既尽飞卫之术，计天下敌己，一人而已。乃谋杀飞卫。
相遇于野，二人交射，矢锋相触，坠地而尘不扬。飞卫之矢先穷，纪遗一矢。
既发，飞卫以棘棘之端捍之，而无差焉。
于是二子泣而投弓，请为父子。
刻背为誓，不得告术于人。
《孟子》曰：逢蒙学射于羿，尽羿之道。惟羿为愈己，于是杀羿。
李钦瑶
天宝末，有骑将李钦瑶者，弓矢绝伦。
以劳累官至郡守，兼御史大夫。
至德中，隶临淮，与史思明相持与陕西。
晨朝合战，临淮布阵徐进。
去敌尚十许里，忽有一狐起于军前，踉跄而趋，若导引者。
临淮不怿曰：越王轼怒蛙，盖激励官军士耳。
狐乃持疑妖邪之物，岂有前阵哉。
即付钦瑶以三矢，令取狐焉。
钦瑶受命而驰，适有浅芜三二十亩，狐奔入其中。
钦瑶逐之，歘有野雉惊起马足，径入云霄。
钦瑶翻身仰射，一发而坠。然后鸣鞭逐狐，十步之内，拾矢又中。
于是携二物以复命焉。
举军欢呼，声振山谷。
时回鹘列骑置阵于北原，其首领仅一二百辈。
弃军飞马而来，争捧钦瑶，似为神异。
仍谓曰：尔非回鹘之甥。
不然，何能弧矢之妙，乃得如此哉。
苏州游僧
苏州重玄寺阁一角忽垫，计其扶荐之功，当用钱数千贯。
有游僧曰：不足劳人，请得一夫，斫木为楔，可以正之。
寺主从焉。
游僧每食讫，辄取楔数十，执柯登阁，敲椓其间。
未旬日，阁柱悉正。旧说圣善寺阁常贮醋十瓮，恐为蛟龙所伏，以致雷电。
江西人
江西人有善展竹，数节可成器。
又有人熊葫芦，云翻葫芦易于翻鞠。
僧灵鉴
贞元末，阆州僧灵鉴善弹，常自为弹丸，其弹丸方。
用洞庭沙岸下土三斤，炭末三两，资末一两，榆皮半两，泔澱二勺，紫矿二两，细沙三分，藤纸五张，渴毾汁丰合，九味和捣三杵，齐丸之，阴干。
郑汇为刺史时，有当家名寅，读书善饮酒，汇甚重之。
寅常与灵鉴较角放弹。
寅指一树节，相去数十步。曰：中之获五千。
寅自一发而中之，弹丸反射而不破。
灵鉴控弦，百发百中，皆节陷而丸碎焉。
张芬
张芬曾为韦皋行军，曲艺过人。
力举七尺碑，定双轮水磑。
常于福感寺赶鞠，高及半塔。
弹弓力五斗。
常拣向阳巨笋，织竹笼之。随长旋培，常留寸许。
度竹笼高四尺，然后放长。
秋深，方去笼伐之。
一尺十节，其色如金，用成弓焉。
每涂墙方丈，弹成天下太平字。
字体端研，如人摸成。
河北将军
建中初，有河北将军姓夏，弯弓数百斤。
常于球场中，累钱十余，走马，以击鞠杖击之。一击一钱飞起，高六七丈，其妙如此。
又于新泥墙安棘刺数十，取烂豆，相去一丈，掷豆贯于刺上，百不差一。
又能走马书一纸。
西蜀客
又张芬在韦皋幕中，有一客于宴席上，以筹碗中绿豆击蝇，十不失一。一座惊笑。
芬曰：无费吾豆。
遂指起蝇，拈其后脚，略无脱者。
陟屺寺僧
荆州陟屺寺僧那照善射，每言照射之法。
凡光长而摇者鹿；贴地而明灭者兔；低而不动者虎。
又言夜格虎时，必见三虎并来。
狭者虎威，当刺其中者。
虎死，威乃入地，得之可却百邪。
虎初死，记其头所藉处，候月黑夜掘之。
欲掘时，必有虎来吼掷前后，不足畏，此虎之鬼也。
深二尺，当得物如琥珀，盖虎目光沦入地所为也。
