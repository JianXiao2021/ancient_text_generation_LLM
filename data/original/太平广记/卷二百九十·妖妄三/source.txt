吕用之诸葛殷董昌
吕用之
吕用之，鄱阳安仁里细民也。性桀黠，略知文字。
父璜，以货茗为业，来往于淮浙间。
时四方无事，广陵为歌钟之地，富商大贾，动逾百数。
璜明敏，善酒律，多与群商游。
用之年十二三，其父挈行。
既慧悟，事诸贾，皆得欢心。
时或整履摇箑，匿家与奴仆等居。
数岁，璜卒家。
乾符初，群盗攻剽州里，遂他适。
用之既孤且贫，其舅徐鲁仁绸给之。
岁余，通于鲁仁室，为鲁仁所逐。
因事九华山道士牛弘徽。
弘徽自谓得道者也，用之降志师之，传其驱役考召之术。
既弘徽死，用之复客于广陵。遂彀巾布褐，用符药以易衣食。
岁余，丞相刘公节制淮左，有盅道置法者，逮捕甚急。
用之惧，遂南渡。
逾月不召。
诣渤海亲人俞公楚。
公楚奇之，过为儒服，目之曰江西吕巡官，因间荐于渤海。
及召试。
公楚与左右附会其术，得验。寻署观察推官，仍为制其名。
因字之曰无可，言无可无不可。自是出入无禁。
初专方药香火之事。
明年，渤海移镇，用之固请戎服。遂署右职。
用之素负贩，久客广陵，公私利病，无不详熟。
鼎灶之暇，妄陈时政得失。渤海益奇之，渐加委仗。
先是渤海旧将，有梁缵、陈拱、冯绶、董僅、公楚、归礼，日以疏退，渤海至是孤立矣。
用之乃树置私党，伺动息。
有不可去者，则厚以金宝悦之。
左右群小，皆市井人，见利忘义，上下相蒙，大逞妖妄。
仙书神符，无日无之，更迭唱和，罔知愧耻。
自是贿赂公行，条章日紊，烦刑重赋，率意而为。
道路怨嗟，各怀乱计。
用之惧其窃发之变，因请置巡察使，采听府城密事。
渤海遂承制受御史大夫，充诸军都巡察使。
于是召募府县先负罪停废胥吏阴狡兔猾者得百许人，厚其官傭，以备指使。
各有十余丁，纵横闾巷间，谓之察子。
至于士庶之家，呵妻怒子，密言隐语，莫不知之。
自是道路以目。
有异己者，纵谨静端默，亦不免其祸。
破灭者数百家。
将校之中，累足屏气焉。
诸葛殷
高骈嬖吏诸葛殷，妖人吕用之之党也。
初自鄱阳，将诣广陵。用之先谓骈曰：玉皇以令公久为人臣，机务稍旷，获谴于时君。辄遣左右一尊神为令公道中羽翼，不久当降。
令公善遇，欲其不去，亦可以人间优职縻之。
明日，殷果来。
遂巾褐见骈于碧筠亭，妖形鬼态，辨诈蜂起，谓可以坐召神仙，立变寒暑。
骈莫测也，俾神灵遇之，谓之诸葛将军也。
每从容酒席间，听其鬼怪之说，则尽日忘倦。
自是累迁盐铁剧职，聚财数十万缗。
其凶邪阴妖，用之蔑如也。
有大贾周师儒者，其居处花木楼榭之奇，为广陵甲第。
殷欲之而师儒拒焉。
一日，殷为骈曰：府城之内，当有妖起。使其得志，非水旱兵戈之匹也。
骈曰：为之奈何？
殷曰：当就其下建斋坛，请灵官镇之。
殷即指师儒之第为处。
骈命军侯驱出其家。是日雨雪骤降，泥淖方盛。
执事者鞭挞迫蹙，师儒携挈老幼，匍匐道路，观者莫不愕然。
殷迁其族而家焉。
殷足先患风疽，至是而甚。
每一躁痒，命一青衣，交手爬搔，血流方止。
骈性严洁，甥侄辈皆不得侍坐，唯与殷款曲，未尝不废寝忘食。
或促膝密坐，同杯共器。
遇其风疽忽发，即恣意搔扪，指爪之间，脓血沾染。骈与之饮啗，曾无难色。
左右或以为言，骈曰：神仙多以此试人。汝辈莫介意也。
骈前有一犬子，每闻殷腥秽之气，则来近之。
骈怪其驯狎。
殷笑曰：某常在大罗宫玉皇前见之，别来数百年，犹复相识。
其虚诞率多如此。
高虞常谓人曰：争知不是吾灭族冤家？
殷性躁虐，知扬州院来两月，官吏数百人，鞭背殆半。
光启二年，伪朝授殷兼御史中丞，加金紫。
及城陷，窜至湾头，为逻者所擒。腰下获黄金数斤，通天犀带两条，既缚入城。
百姓聚观，交唾其面，燖撮其鬓发，顷刻都尽。
狱具，刑于下马桥南，杖之百余，绞而未绝。
会师铎母自子城归家，经过法所，遂扶起避之，复苏于桥下。
执朴者寻以巨木踣之。
驺殿过，决罚如初。
始殷之遇也，骄暴之名，寻布於远近。
其族人竞以谦损戒殷。
殷曰：男子患于不得遂志，既得之，当须富贵自处。
人生宁有两遍死者？
至是果再行法。
及弃尸道左，为仇人剜其目，断其舌。
儿童辈以瓦砾投之，须臾成峰。
又高骈末年，惑于神仙之术。
吕用之、张守一、诸葛殷等，皆言能役鬼神，变化黄金。骈酷信之，遂委以政事。
用之等援引朋党，恣为不法。
其后亦虑多言者有所漏泄，因谓骈曰：高真上圣，要降非难。
所患者，学道之人，真气稍亏，灵咒遂绝。
骈闻之，以为信然，乃谢绝人事，屏弃妾媵。
宾客将吏，无复见之。
有不得已之故，则遣人先浴斋戒，诣紫极宫道士被除不祥，谓之解秽，然后见之。
拜起才终，已复引出。
自此内外拥隔。纪纲日紊。
用之等因大行威福，傍若无人，岁月既深，根蒂遂固。
用之自谓磻溪真君、张守一是赤松子、诸葛殷称将军。
有一萧胜者，谓之秦穆公附马。皆云上帝遣来，为令公道侣。
其鄙诞不经，率皆如此。
江阳县前一地祗小庙，用之贫贱时，常与妻止其舍。
凡所动静，祷而后行。
得志后，谓为冥助，遂修崇之。
回廊曲室，妆楼寝殿，百有余间。
土木工师，尽江南之选。
每军旅大事，则以少牢祀之。
用之、守一，皆云神遇。
骈凡有密请，即遣二人致意焉。
中和元年，用之以神仙好楼居，请于公廨邸北，跨河为迎仙楼。
其斤斧之声，昼夜不绝，费数万缗，半岁方就。
自成至败。
竟不一游。
扃鐍俨然，以至灰烬。
是冬，又起延和阁于大厅之西，凡七间，高八丈，皆饰以珠玉，绮窗绣户，殆非人工。
每旦，焚名香，列异宝，以祈王母之降。
及师铎乱，人有登之者，于藻井垂莲之上，见二十八字云：延和高阁上干云，小语犹疑太乙闻。
烧尽降真无一事。开门迎得毕将军。
此近诗妖也。
用之公然云：与上仙来往。
左右稍有异论，则死不旋踵矣。见者莫测其由，但搏膺不敢出口。
用之忽云：后土夫人灵仇，遣使就某借兵马，并李筌所撰《太白阴经》。
骈遽下两县，率百姓苇席数千领，画作甲兵之状，遣用之于庙庭烧之。
又以五彩笺写《太白阴经》十道，置于神座之侧。
又于夫人帐中塑一绿衣年少，谓之韦郎。
庙成，有人于西庑栋上题一长句，诗曰：四海干戈尚未宁，谩劳淮海写仪刑。
九天玄女犹无信，后土夫人岂有灵。
一带好云侵鬓绿，两行嵬岫拂眉清。
韦郎年少耽闲事，案上休夸《太白经》。
好事者竞相传诵。
是岁，诏于广陵立骈生祠，并刻石颂。
差州人采碑石于宣城。
及至扬子院，用之一夜遣人密以健牯五十牵至州南，凿垣架濠，移入城内。
及明，栅缉如故。
因令扬子县申府，昨夜碑石不知所在。遂悬购之。
至晚云，被神人移置街市。
骈大惊，乃于其傍立一大木柱，上以金书云：不因人力，自然而至。
即令两都出兵仗鼓乐，迎入碧筠亭。
至三桥拥闹之处，故埋石以碍之，伪云：人牛拽不动。
骈乃朱篆数字，帖于碑上，须臾去石乃行。
观者互相谓曰：碑动也。
识者恶之。
明日，扬子有一村妪，诣知府判官陈牒，云：夜来里胥借耕牛牵碑，误损其足。
远近闻之，莫不绝倒。
比至失守，师铎之众，竟至坏墉而进。
常与丞相郑公不叶，用之知之，忽曰：适得上仙书，宰执之间，有阴图令公者。
使一侠士来，夜当至。
骈惊悸不已，问计于用之。
曰：张先生少年时，尝学斯术于深井里聂夫人。近日不知更为之否？
若有，但请此人当之，无不齑粉若。
骈立召守一语之。
对曰：老夫久不为此戏，手足生疏。然为令公，有何不可？
及期衣妇人衣，匿于别室。
守一寝于骈卧内。
至夜分，掷一铜铁于阶砌之上，铿然有声。
遂出皮囊中彘血。洒于庭户檐宇间，如格斗之状。
明日，骈泣谢守一曰：蒙先公再生之恩。真枯骨重肉矣。
乃躬辇金玉及通天犀带以酬其劳。
江阳县尉薛，失其名，亦用之党也。
忽一日告骈曰：夜来因巡警，至后土庙前，见无限阴兵。其中一人云： 为我告高王，夫人使我将兵数百万于此界游奕，幸王无虑他寇之侵轶也。
言毕而没。
群妖闻之大喜悦，竞以金帛遗之。
未久，奏薛六合县令。
用之又以木刻一大人足，长三尺五寸。
时久雨初霁，夜印于后土庙殿后柏林中，及江阳县前，其迹如较力之状。
明日，用之谓骈曰：夜来有神人斗于夫人庙中。用之夜遣阴兵逐之，已过江矣。
不尔，广陵几为洪涛，骈骇然。遂以黄金二十斤，以饷用之。
后骈有所爱马死，园人惧得罪，求救于用之。
用之乃又见骈曰：隋将陈杲仁，用之有事命至淮东。果仁诉以无马，令公大乌且望一借。
顷刻，厩吏报云：大乌黑汗发。
骈徐应之曰：吾已借大司徒矣。
俄而告毙。
初萧胜纳财于用之，求知盐城监。
骈以当任者有绩，与夺之间，颇有难色。
用之曰：用胜为盐城者，不为胜也。
昨得上仙书云： 有一宝剑在盐城井中，须用灵官取之。
以胜上仙左右人，欲遣去耳。
骈俯仰许之。
胜至监数月，遂匣一铜匕首献于骈。用之稽首曰：此北帝所佩者也。得之则百里之内，五兵不敢犯。
骈甚异之，遂饰以宝玉，常置座隅。
时广陵久雨，用之谓骈曰：此地当有火灾，郭邑之间，悉合灰烬。
近日遣金山下毒龙，以少雨濡之。
自此虽无大段烧爇，亦未免小小惊动也。
于是用之每夜密遣人纵火，荒祠坏宇，无复存者。
骈当授道家秘法，用之、守一无增焉。
因刻一青石，如手扳状，隐起龙蛇，近成文字：玉皇授白云先生高骈，潜使左右置安道院香几上。
骈见之，不胜惊喜。
用之曰：玉皇以令公焚修功著，特有是命。
计其鸾鹤，不久当降。
某等此际谪限已满，便应得陪幢节，同归真境也。
他日瑶池席上，亦是人间一故事。
言毕，欢笑不已。
遂相与登延和阁，命酒肴，极欢而罢。
后于道院庭中，刻木为鹤，大如小驷，鞍辔中设机捩，人或逼之，奋然飞动。
骈尝羽服跨之，仰视空阔，有飘然之思矣。
自是严斋醮，飞炼金丹。
费耗资财，动逾万计。日居月诸，竟无其验。
董昌
董昌未僭前，有山阴县老人，伪上言于昌曰：今大王善政及人，愿万岁帝于越，以福兆庶。
三十年前，已闻谣言，正合今日，故来献。
其言曰： 欲识圣人姓，千里草青青。欲知圣人名，日人曰上生。
昌得之大喜，因谓曰：天命早已归我，我所为大矣。
乃赠老人百缣，仍免其征赋。
先遣道士朱思远立坛场，候上帝。
忽一夕云，天符降于雨中，有碧纸朱文，其文又不可识。
思远言天命命与董氏。
又有王守真者，欲谓之王百艺，极机巧。
初立生祠，雕刻形像。
塑续官属，及设兵卫，状若鬼神，皆百艺所为也。
妖伪之际，悉由百艺幻惑所致。
昌每言：我兔子上金床谶我也。
我卯生，来年岁在卯，二月二日亦卯，即卯年卯月卯日，仍当以卯时。
万世之业，利在于此。
乾宁二年，二月二日，率军俗数万人，僣衮冕仪卫，登子城门楼，赦境内，改伪号罗平国，年号天册，自称圣人。
及令官属将校等，皆呼圣人万岁。
俯而言曰。词毕，复欲舞蹈。
昌乃连声止之：卿道得许多言语，压得朕头疼也。
时人闻，皆大笑之。
