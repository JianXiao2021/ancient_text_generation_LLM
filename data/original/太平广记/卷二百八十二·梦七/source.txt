梦游下元稹段成式邢凤沈亚之张生刘道济郑昌图韩确
梦游下
元稹
元相稹为御史，鞫狱梓潼。
时白乐天在京，与名辈游慈恩寺，小酌花下，为诗寄元曰：花时同辞破春愁。醉折花枝作酒筹。
忽忆故人天际去，计程今日到梁州。
时元果及褒城，亦寄《梦游》诗曰：梦君兄弟曲江头，也向慈恩院里游。
驿吏唤人排马去，忽惊身在古梁州。
千里魂交，合若符契也。
段成式
段成式常言：闻于医曰：藏气阴多则梦数，阳壮则少梦，梦亦不复记。
夫瞽者无梦，则知者习也。
成式表兄卢有则，梦看击鼓，及觉，小弟戏叩门为衙鼓也。
又姊婿裴元裕言，群从中有悦邻女者，梦妓遗二樱桃，食之。及觉，核坠枕侧。
李铉著《李子正辩》，言至精之梦，则梦中之身可见。
如刘幽求见妻梦中身也。
则知梦不可以一事推矣。
愚者少梦，不独至人，闻之驺皂，百夕无一梦也。邢凤
元和十年，沈亚之始以记室从事陇西公军泾州，而长安中贤士皆来客之。
五月十八日，陇西公与客期宴于东池便馆。
既半，陇西公曰：余少从邢凤游，记得其异，请言之。
客曰：愿听。
公曰：凤帅家子，无他能。后寓居长安平康里南，以钱百万，买故豪洞门曲房之第。
即其寝而昼偃，梦一美人，自西楹来，环步从容，执卷且吟，为古妆，而高鬟长眉，衣方领、绣带，被广袖之襦。
凤大悦曰：丽者何自而临我哉？
美人曰： 此妾家也。
妾好诗，而常缀此。
凤曰： 幸少留，得观览。
于是美人授诗，坐西床，凤发卷，视首篇，题之曰《春阳曲》，终四句。
其后他篇，皆类此数十句。
美人曰： 君必欲传，无令过一篇。
凤即起，从东庑下几上，取彩笺，传《春阳曲》。其词曰： 长安少女玩春阳，何处春阳不断肠？
舞袖弓弯浑忘却，罗帷空度九秋霜。
凤卒吟，请曰： 何谓弓弯？ 
曰： 妾昔年父母使教妾此舞。
美人乃起，整衣张袖，舞数拍，为弯弓状以示凤。既罢，美人低头良久，既辞去。
凤曰： 愿复少留。
须臾间竟去，凤亦寻觉，昏然忘有所记。
及更，于襟袖得其辞，惊视，复省所梦，事在贞元中，后凤为余言如是。
是日，监军使与宾府郡佐，及宴陇西独狐铉、范阳卢简辞、常山张又新、武功苏涤皆叹息曰：可记。
故亚之退而著录。
明日，客复有至者，渤海高元中、京兆韦谅、晋昌唐炎、广汉李镯、吴兴姚合，洎亚之复集于明玉泉。
因出所著以示之。
于是姚合曰：吾友王生者，元和初，夕梦游吴，侍吴王。
生应教为词曰： 西望吴王阙，云书凤字牌。
连江起珠帐，择土葬金钗。
满地红心草，三层碧玉阶。
春风无处所，凄恨不胜怀。
词进，王甚佳之。
及寤，能记其事。
王生本太原人也。
沈亚之
太和初，沈亚之将之邠，出长安城，客索泉邸舍。
春时，昼梦入秦。
主内史廖，举亚之。
秦公召至殿前，膝前席曰：寡人欲强国，愿知其方，先生何以教寡人？
亚之以昆、彭、齐桓对，公悦，遂试补中涓，使佐西乞术伐河西。亚之率将卒前，攻下五城。
还报，公大悦，起劳曰：大夫良苦，休矣。
居久之，公幼女弄玉婿萧史先死。
公谓亚之曰：微大夫，晋五城非寡人有，甚德大夫。
寡人有爱女，而欲与大夫备洒扫，可乎？亚之少自立，雅不欲遇幸臣蓄之，固辞，不得请。
拜左庶长，尚公主，赐金二百斤。
民间犹谓萧家公主。
其日有黄衣人中贵，疾骑马来，延亚之入宫阙。
甚严。
呼公主出，髻发，著偏袖衣，装不多饰，其芳殊明媚，笔不可模样。
侍女祗承，分立左右者数百人。
召见亚之便馆，居亚之于宫，题其门曰翠微宫。
宫人呼为沈郎院。
虽备位下大夫，繇公主故，公入禁卫。
公主喜凤箫，每吹箫，必翠微宫高楼上。
声调远逸，能悲人，闻者莫不身废。
公主七月七日生，亚之当无祝寿。
穆公遇亚之之礼兼同列，恩赐相望于道。
复一年春，公之始平，公主忽无疾卒，公追伤不已。
将葬咸阳原，公命亚之作挽歌。应教而作曰：泣葬一枝红，生同死不同。
金钿坠芳草，香绣满春风。
旧日闻箫处，高楼当月中。
梨花寒食夜，深闭翠微宫。
进公，公读词善之。
时宫中有出声若不忍者，公随泣下。
又使亚之作墓志铭，独忆其铭曰：白杨风哭兮石甃髯莎，杂英满地兮春色烟和。
珠愁纷瘦兮不生绮罗，深深埋玉兮其恨如何。
亚之亦送葬咸阳原，宫中十四人殉。
亚之以悼怅过戚，被病。
犹在翠微宫，然处殿外特室，不宫中矣。
居月余，病良已。公谓亚之曰：本以小女相托久要，不谓不得周奉君子，而先物故。
弊秦区区小国，不足辱大夫。然寡人每见子，即不能不悲悼。
大夫盍适大国乎？
亚之对曰：臣无状，肺腑申公室，待罪左庶长。
不能从死公主，君免罪戾，使得归骨父母国，臣不忘君恩如日。
将去，公追酒高会，声秦声，舞秦舞。舞者击髆附髀呜呜，而音有不快，声甚怨。
公执酒亚之前曰：寿。
予顾此声少善，愿沈郎赓杨歌以塞别。
公命趣进笔砚，亚之受命，立为歌辞曰：击髆舞，恨满烟光无处所。泪如雨，欲拟著词不成语。
金凤衔红旧绣衣，几度宫中同看舞。
人间春日正欢乐，日暮东风何处去。
歌卒，授舞者，杂其声而道之，四座皆泣。
既再拜辞去，公复命至翠微宫，与公主侍人别。
重入殿内时，见珠翠遗碎青阶下，窗纱檀点依然。
宫人泣对亚之，亚之感咽良久，因题宫门诗曰：君王多感放东归，从此秦宫不复期。
春景自伤秦丧主，落花如雨泪燕脂。
竟别去。
命车驾送出函谷关，出关已，送吏曰：公命尽此，且去。
亚之与别，语未卒，忽惊觉，卧邸舍。
明日，亚之为友人崔九万具道之。九万博陵人，谙古。
谓余曰：《皇览》云，秦穆公葬雍橐泉祈年宫下，非其神灵凭乎？
亚之更求得秦时地志，说：如九万言，呜呼！弄玉既仙矣，恶又死乎？
张生
有张生者，家在汴州中牟县东北赤城坂。
以饥寒，一旦别妻子游河朔，五年方还。
自河朔还汴州，晚出郑州门，到板桥，已昏黑矣。
乃下道，取陂中径路而归。
忽于草莽中，见灯火荧煌。宾客五六人，方宴饮次。生乃下驴以诣之。
相去十余步，见其妻亦在坐中，与宾客语笑方洽。
生乃蔽形于白杨树间，以窥之。
见有长须者持杯：请措大夫人歌。
生之妻，文学之家，幼学诗书，甚有篇咏。
欲不为唱，四座勤请。乃歌曰：叹衰草，络纬声切切。
良人一去不复还，今夕坐愁鬓如雪。
长须云：劳歌一杯。
饮讫。酒至白面年少，复请歌。
张妻曰：一之谓甚，其可再乎？
长须持一筹筷云：请置觥。有拒请歌者，饮一钟。
歌旧词中笑语，准此罚。
于是张妻又歌曰：劝君酒，君莫辞。落花徒绕枝，流水无返期。
莫恃少年时，少年能几时？
酒至紫衣者，复持杯请歌。
张妻不悦，沉吟良久，乃歌曰：怨空闺，秋日亦难暮。
夫婿断音书，遥天雁空度。
酒至黑衣胡人，复请歌。
张妻连唱三四曲，声气不续。沉吟未唱间，长须抛觥云：不合推辞。
乃酌一钟。
张妻涕泣而饮，复唱送胡人酒曰：切切夕风急，露滋庭草湿。
良人去不回，焉知掩闺泣。
酒至绿衣少年，持杯曰：夜已久，恐不得从容。
即当睽索，无辞一曲，便望歌之。
又唱云：萤火穿白杨，悲风入荒草。
疑是梦中游，愁迷故园道。
酒至张妻，长须歌以送之曰：花前始相见，花下又相送。
何必言梦中，人生尽如梦。
酒至紫衣胡人，复请歌云：须有艳意。
张妻低头未唱间，长须又抛一觥。
于是张生怒，扪足下得一瓦，击之。中长须头。
再发一瓦，中妻额。
阒然无所见。
张君谓其妻已卒，恸哭连夜而归。
及明至门，家人惊喜出迎。
君问其妻，婢仆曰：娘子夜来头痛。
张君入室。问其妻病之由。曰：昨夜梦草莽之处，有六七人。遍令饮酒，各请歌。
孥凡歌六七曲，有长须者频抛觥。方饮次，外有发瓦来，第二中孥额。因惊觉，乃头痛。
张君因知昨夜所见，乃妻梦也。
刘道济
光化中，有文士刘道济，止于天台山国清寺。
尝梦见一女子，引生入窗下，有侧柏树葵花，遂为伉俪。
后频于梦中相遇，自不晓其故。
无何，于明州奉化县古寺内，见有一窗，侧柏葵花，宛若梦中所游。有一客官人，寄寓于此室，女有美才，贫而未聘，近中心疾，而生所遇，乃女子之魂也。
又有彭城刘生，梦入一倡楼，与诸辈狎饮。
尔后但梦，便及彼处。
自疑非梦，所遇之姬，芳香常袭衣，亦心邪所致。
闻于刘山甫也。
郑昌图
郑昌图登第岁，居长安。
夜后纳凉于庭，梦为人殴击，擒出春明门，至合大路处石桥上，乃得解。
遗其紫罗履一双，奔及居而寤。
甚困，言于弟兄，而床前果失一履。
旦今人于石桥上追寻，得之。
韩确
越州有卢册者，举秀才，家贫，未及入京。
在山阴县顾树村知堰，与表兄韩确同居。
自幼嗜鲙，尝凭吏求鱼。
韩方寐，梦身为鱼。在潭有相忘之乐。
见二渔人，乘艇张网，不觉身入网，被取掷桶中。覆之以苇。
复睹所凭吏，就潭商价。
吏即揭鳃贯绠，楚痛殆不可忍。
及至舍，历认妻子奴仆。
有顷，置砧斫之，苦若脱肤，首落方觉。
神痴良久，卢惊问之，具述所梦。
遽呼吏，访所市鱼处，洎渔子形状，与梦不差。
韩后入释，住祗园寺，时开成二年也。
