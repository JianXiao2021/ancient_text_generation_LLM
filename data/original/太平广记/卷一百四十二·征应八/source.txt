刘德愿李镇柳元景向玄季滕景直王晏留宠尔朱世隆刘敏李广王氏张雕虎强练李密张鷟唐望之
刘德愿
宋太始中，豫州刺史彭城刘德愿镇寿阳。
住内屋，闭户未合，辄有人头进门扉，窥看户内。
是丈夫，露髻团面。
内人惊告，把火搜觅，了不见人。
刘明年被诛。
李镇
庐山自南行十余里，有鸡山。
山上有石鸡，冠距如生。
道士李镇于此下住，常宝玩之。
鸡一日忽摧毁，镇告人曰： 鸡忽如此，吾其终乎！ 
因与知故诀别，后月余遂卒。
柳元景
宋骠骑大将军河东柳元景，大明八年，少帝即位，元景乘车行还。
使人于中庭洗车，卸辕晒之。
有飘风中门而入，直来冲车。
明年而阖门被诛。
向玄季
宋河南向玄季为南郡太守。
其妻煮练，忽烂如粥，汁赤如血。
夜有人扣阁而呼曰： 府君今可去矣！
俄而刺史南郡王义宣作逆，玄季力弱，不能自固，以附于逆。
父子并伏法。
滕景直
宋滕景直家在广州。
元徽中，使婢炊，釜中有声如雷。
婢惊白，景直及家人走视，釜声更壮。釜上花数十，渐长如莲花而大，赤色，俄顷萎绝。
旬日，景直病死。
王晏
齐王晏字休默，位势隆极，而骄盈怨望，伏诛焉。
其将及祸也，见屋桷悉是大蛇，就视之则灭焉。
晏恶之，乃令以纸裹桷，犹纸内动摇，籁籁有声。
留宠
东阳留宠字道弘，居于湖熟。
每夜，门庭自有血数升，不知所从来，如此三四。
后宠为折冲将军，受命北征，将行而炊饭尽变为虫。其家人蒸麹，亦变为虫。
其火逾猛，其虫逾壮。
宠遂北征，军败于坛丘，为徐龙所杀。
尔朱世隆
后魏仆射尔朱世隆，昼寝。
妻奚氏，忽见有一人，携世隆头出。奚氏遽往视之，隆寝如故。
及隆觉，谓妻曰： 向梦见有人，断我头将去。 
数日被诛。
刘敏
梁侯景乱。
支江人刘敏于江中接得一豫章木，大数十围。
敏求以施入寺。
陆法和曰： 此木正可与君家自用。 
敏不悟此语。
后十余日，敏妇亡，即解用此木为棺。法和曰： 犹未了。 
更一月，敏弟亡，用此木仅足。
李广
北齐文宣天保年，御史李广勤学博物，拜侍御史。
夜梦见一人，出于其身中，谓广曰： 君用心过苦，非精神所堪。 
因而惚恍，数日便遇疾，积年而终。
王氏
北齐后主武平初，平邑王氏与同邑人李家为婚，载羊酒，欲就亲家宴会。
行不过三里，日没渐暗，见东南五十步外，有赤物大如升，若流星曳影，直来著车轮。牛即不动，见者并怖。
其妻遂下车，向而再拜，张裙引之。
便入裙下，升车还家，照看乃真金，遂盛于库柜。
每至良晨，恒以香火祈恩。
后四方异货，毕集其家，田蚕每年百倍。
至春，其庭生一桑树，枝叶异于众木。数年之间，遍满一院。奇禽异鸟，莫不栖集。
其家大富，将三十年。王氏妻以老病终。
后凌朝有白鸟似鹭，飞至桑树侧，吐血久之，堕地而死。
日午后，西北大旋风，涨天而来，绕旋此树，竦上其枝柯，如扫帚形。
不经十日，奴婢逃走，首尾相继，家资略尽。及开柜取金，唯见萤火蚰蜒腐草之余耳。
张雕虎
北齐末，监吏待诏张雕虎，未死一日前，骑马在路。有人望，不见其头。
俄而见杀。
强练
后周武帝时，有强练者，岐山人，佯狂，号曰强练。
时皋公侯龙思兄弟被冢宰宠遇，燻灼当时。强练度其门，思妻妪等遣婢呼入，为设饮食，察其言语。练谓思等云： 与我作婢。 
众妪大笑。
练又云： 作婢会不免。他人将去，安能胜我。 
未几冢宰诛，思兄弟亦同被戮。
李密
隋李密即会众，屯洛口，设坛，大张旌旗，告天即公位。
其夜，狐狸鸣于坛侧。
翌日，临行事，大风四起，飞沙拔木，旗竿有折者。
其后果败。
张鷟
唐永徽年中，张鷟筑马槽厂，宅正北掘一坑丈余。
时阴阳书云： 子地穿，必有人堕井死。 
鷟有奴名永进，淘井土崩，压死。
又鷟故宅，有一桑，高四五丈，无故枯死。
寻而祖亡。
没后，有明阴阳云： 乔木先枯，众子必孤。 
此其验也。
唐望之
唐咸亨四年，洛州司户唐望之，冬选科五品，进止未出。
闻有一僧来觅。
初不相识，延之共坐。少顷云： 贫道出家人，得饮食亦少。以公名人，故暗相鷟，能设一顿鲙否？ 
司户欣然，即处置买鱼。
此僧云： 看有蒜否？ 
司户家人云： 蒜尽。 
此僧云： 既蒜尽，去也。 
即起。
司户留之，云： 蒜尽，遣买即得。 
僧云： 蒜尽不可更住者，留不得。 
司户无疾，至夜暴亡。
蒜者算也，年尽，所以异僧告之。
