韦安道
京兆韦安道，起居舍人真之子。
举进士，久不第。
唐大定年中，于洛阳早出，至慈惠里西门，晨鼓初发，见中衢有兵仗，如帝者之卫。
前有甲骑数十队，次有官者，持大杖，衣画袴袽，夹道前驱，亦数十辈。
又见黄屋左纛，有月旗而无日旗。
又有近侍才人宫监之属，亦数百人。
中有飞伞，伞下见衣珠翠之服，乘大马，如后之饰，美丽光艳，其容动人。
又有后骑，皆妇人才官，持钺，负弓矢，乘马从，亦千余人。
时天后在洛，安道初谓天后之游幸。
时天尚未明，问同行者，皆云不见。
又怪衢中金吾街吏，不为静路。
久之渐明，见其后骑一宫监，驰马而至。
安道因留问之：前所过者，非人主乎？
宫监曰：非也。
安道请问其事，宫监但指慈惠里之西门曰：公但自此去，由里门，循墙而南，行百余步，有朱扉西向者，扣之问其由，当自知矣。
安道如其言扣之。
久之，有朱衣官者出应门曰：公非韦安道乎？
曰：然。
官者曰：后土夫人相候已久矣。
遂延入。
见一大门如戟门者，官者入通，顷之，又延入。
有紫衣宫监，与安道叙语于庭，延一宫中，置汤沐。
顷之，以大箱奉美服一袭，其间有青袍牙笏绶及巾靴毕备，命安道服之。
宫监曰：可去矣。
遂乘安道以大马，女骑道从者数人。
宫监与安道联辔，出慈惠之西门，由正街西南，自通利街东行，出建春门。
又东北行，约二十余里，渐见夹道成守者，拜于马前而去。
凡数处，乃至一大城，甲士守卫甚严，如王者之城。
凡经数重，遂见飞楼连阁，下有大门，如天子之居，而多宫监。
安道乘马，经翠楼朱殿而过，又十余处，遂入一门内。
行百步许，复有大殿，上陈广筵重乐，罗列罇俎，九奏万舞，若钧天之乐。
美妇人十数，如妃主之状，列于筵左右。
前所与同行宫监，引安道自西阶而上。
顷之，见殿内宫监如赞者，命安道西间东向而立。
顷之，自殿后门，见卫从者，先罗主殿中，乃微闻环珮之声。
有美妇人，备首饰袆衣，如谒庙之服，至殿间西向，与安道对立，乃是昔于慈惠西街飞伞下所见者也。
宫监乃赞曰：后土夫人，乃冥数合为匹偶。
命安道拜，夫人受之；夫人拜，安道受之，如人间宾主之礼。
遂去礼服，与安道对坐于筵上。前所见十数美妇人，亦列坐于左右，奏乐饮馔，及昏而罢。
则以其夕偶之，尚处子也。
如此者盖十余日，所服御饮馔。皆如帝王之家。
夫人因谓安道曰：某为子之妻，子有父母，不告而娶，不可谓礼。
愿从子而归，庙见尊舅姑，得成妇之礼，幸也。
安道曰：诺。
因下令，命车驾即日告备。
夫人乘黄犊之车，车有金翠瑶玉之饰，盖人间所谓库车也。
上有飞伞覆之，车徒傧从，如慈惠之西街所见。
安道乘马，从车而行，安道左右侍者十数人，皆材官宦者之流。
行十余里，有朱幕城供帐，女吏列后，乃行宫供顿之所。
夫人遂入供帐中，命安道与同处，所进饮馔华美。
顷之，又去。
下令命所从车骑，减去十七八，相次又行三数里，复下令去从者。
乃至建春门，左右才有二十骑人马，如王者之游。
既入洛阳，欲至其家，安道先入，家人怪其车服之异。
安道遂见其父母。
二亲惊愕久之，谓曰：不见尔者，盖月余矣，尔安适耶？
安道拜而明言曰：偶为一家迫以婚姻。
言新妇即至，故先上告。
父母惊问未竟，车骑已及门矣。
遂有侍婢及阉奴数十辈，自外正门，敷绣茵绮席，罗列于庭，及以翠屏画帷，饰于堂门，左右施细绳床一，请舅姑对坐。
遂自门外，设二锦步幛，夫人衣礼服，垂珮而入。
修妇礼毕，奉翠玉金瑶罗绔，盖十数箱，为人间贺遗之礼，置于舅姑之前。
爰及叔伯诸姑家人，皆蒙其礼。
因曰：新妇请居东院。
遂又有侍婢阉奴。持房帷供帐之饰，置于东院，修饰甚周，遂居之。
父母相与忧惧，莫知所来。
是时天后朝，法令严峻，惧祸及之，乃具以事上奏请罪。
天后曰：此必魅物也，卿不足忧。
朕有善咒术者，释门之师，九思、怀素二僧，可为卿去此妖也。
因诏九思、怀素往，僧曰：此不过妖魅狐狸之属，以术去之易耳。
当先命于新妇院中设馔，置坐位，请期翌日而至。
真归，具以二僧之语命之，新妇承命，具馔设位，辄无所惧。
明日，二僧至，既毕馔端坐，请与新妇相见，将施其术。
新妇遽至，亦致礼于二僧。
二僧忽若物击之，俯伏称罪，目眦鼻口流血。
又具以事上闻。天后问之。
二僧对曰：某所以咒者，不过妖魅鬼物，此不知其所从来，想不能制。
天后曰：有正谏大夫明崇俨，以太一异术制录天地诸神祗，此必可使也。
遂召崇俨。
崇俨谓真曰：君可以今夕，于所居堂中，洁诚坐，以候新妇所居室上，见异物至而观。
其胜则已，或不胜，则当更以别法制之。
真如其言，至甲夜，见有物如飞云，赤光若惊电，自崇俨之居，飞跃而至。
及新妇屋上，忽若为物所扑灭者，因而不见。
使人候新妇，乃平安如故。
乙夜，又见物如赤龙之状，拿攫喷毒，声如群鼓，乘黑云有光者，至新妇屋上，又若为物所扑，有呦然之声而灭。
使人候新妇，又如故。
又至子夜，见有物朱发锯牙，盘铁轮，乘飞雷，轮铓角呼奔而至，既及其屋，又如物所杀，称罪而灭。
既而质明，真怪惧，不知其所为计，又具以事告。
崇俨曰：前所为法，是太乙符箓法也，但可摄制狐魅耳，今既无效，请更赜之。
因致坛醮之箓，使征八纮厚地，山川河渎，丘墟水木，主职鬼魅之属，其数无缺，崇俨异之。
翌日，又征人世上天界部八极之神，其数无缺。
崇俨曰：神祗所为魅者，则某能制之，若然，则不可得而知也！
请试自见而颐之。
因命于新妇院设馔，请崇俨。
崇俨至坐，请见新妇，新妇方肃答，将拜崇俨，崇俨又忽若为物所击，奄然斥倒，称罪请命，目眦鼻口流血于地。
真又益惊惧，不知所为。
其妻因谓真曰：此九思、怀素、明正谏，所不能制也，为之奈何？
闻昔安道初与偶之时，云是后土夫人，此虽人间百术，亦不能制之。
今观其与安道夫妇之道，亦甚相得，试使安道致词，请去之，或可也。
真即命安道谢之曰：某寒门，新妇灵贵之神，今幸与小子伉俪，不敢称敌；又天后法严，惧因是祸及，幸新妇且归，为舅姑之计。
语未终，新妇泣涕而言曰：某幸得配偶君子，奉事舅姑，夫为妇之道，所宜奉舅姑之命，今舅姑既有命，敢不敬从。
因以即日命驾而去，遂具礼告辞于堂下。因请曰：新妇女子也，不敢独归，愿得与韦郎同去。
真悦而听之，遂与安道俱行，至建春门外，其前时车徒悉至，其所都城仆使兵卫悉如前。
至城之明日，夫人被法服，居大殿中，如天子朝见之像，遂见奇容异人之来朝，或有长丈余者，皆戴华冠长剑，被朱紫之服，云是四海之内，岳渎河海之神。
次有数千百人，云是诸山林树木之神而已。
又乃天下诸国之王悉至。
时安道与夫人坐侧，置一小床，令观之。
因最后通一人，云：大罗天女。安道视之，天后也。
夫人乃笑谓安道曰：此是子之地主，少避之。
令安道入殿内小室中。
既而天后拜于庭下，礼甚谨。
夫人乃延天后上，天后数四辞，然后登殿，再拜而坐。
夫人谓天后曰：某以有冥数，当与天后部内一人韦安道者为匹偶，今冥数已尽，自当离异，然不能与之无情。
此人苦无寿。
某当在某家，本愿与延寿三百岁，使官至三品，为其尊父母厌迫。不得久居人间，因不果与成其事。
今天女幸至，为与之钱五百万，与官至五品，无使过此，恐不胜之，安道命薄耳。
因而命安道出，使拜天后。
夫人谓天后曰：此天女之属部人也，当受其拜。
天后进退，色若不足而受之。于是诺而去。
夫人谓安道曰：以郎常善画，某为郎更益此艺，可成千世之名耳。
因居安道于一小殿，使垂帘设幕，召自古帝王及功臣之有名者于前，令安道图写。
凡经月余，悉得其状，集成二十卷，于是安道请辞去。夫人命车驾，于所都城西，设离帐祖席，与安道诀别。
涕泣执手，情若不自胜，并遗以金玉珠宝，盈载而去。
安道既至东都，入建春门，闻金吾传令，于洛阳城中访韦安道，已将月余。
既至，谒天后。
坐小殿见之，且述前梦，与安道所叙同，遂以安道为魏王府长史，赐钱五百万。
取安道所画帝王功臣图视之，与秘府之旧者皆验，至今行于代焉。
天策中，安道竟卒于官。
