吴馔御厨五侯鲭刘孝仪鮔议鮔表热洛河
名食败障泥尚食令大饼
能食范汪宋明帝苻坚三将
菲食茅容陆机羊曼
吴馔
吴郡献海鮸乾鲙四瓶，瓶容一斗。
浸一斗，可得径尺数盘。
并状奏作乾鲙法。
帝示群臣云：昔术人介象于殿庭钓得海鱼，此幻化耳。亦何足为异？
今日之鲙，乃是真海鱼所作，来自数千里，亦是一时奇味。
虞世基对曰：术人之鱼既幻，其鲙固亦不真。
出数盘以赐达官。
作乾鲙之法：当五六月盛热之日，于海取得鮸鱼。大者长四五尺，鳞细而紫色，无细骨不腥者。捕得之，即于海船之上作鲙。
去其皮骨，取其精肉缕切。
随成随晒，三四日，须极干，以新白瓷瓶，未经水者盛之。
密封泥，勿令风入，经五六十日，不异新者。
取啖之时，并出乾鲙，以布裹，大瓮盛水渍之，三刻久出，带布沥却水，则皦然。
散置盘上，如新鲙无别。
细切香柔叶铺上，筋拨令调匀进之。
海鱼体性不腥，然鱕鮸鱼肉软而白色，经干又和以青叶，皙然极可噉。
又献海虾子三十梴。
梴长一尺，阔一寸，厚一寸许，甚精美。
作之法：取海白虾有子者，每三五斗置密竹篮中，于大盆内以水淋洗。虾子在虾腹下，赤如覆盆子，则随水从篮目中下。
通计虾一石，可得子五升，从盆内漉出。
缝布作小袋子，如径寸半竹大，长二尺。
以虾子满之，急击头，随袋多少，以末盐封之，周厚数寸。
经一日夜出晒，夜则平板压之，明日又出晒。
夜以前压十日干，则拆破袋，出虾子梴。
色如赤琉璃，光彻而肥美，盐于鲻鱼数倍。
又献鮸鱼含肚千头，极精好。
作之法：当六月七月盛热之时，取鮸鱼长二尺许，去鳞净洗。停二日，待鱼腹胀起，方从口抽出肠，去腮留目。满腹内纳盐竟，即以末盐封周遍，厚数寸。经宿，乃以水净洗。
日则曝，夜则收还。安平板上，又以板置石压之。
明日又晒，夜还压。如此五六日乾，即纳乾瓷瓮，封口。
经二十日出之，其皮色光彻，有如黄油，肉乾则如糗。
又如沙棋之苏者，微醎而有味，味美于石首含肚。
然石首含肚亦年常入献，而肉强不及。
此法出自随口味使大都督杜济，济会稽人，能别味，善于盐梅。
亦古之符郎，今之谢讽也。
又吴郡献松江鲈鱼乾鲙六瓶，瓶容一斗。
作鲙法，一同鮸。
然作鲈鱼鲙，须八九月霜下之时。
收鲈鱼三尺以下者作乾鲙，浸渍讫，布裹沥水令尽，散置盘内。取香柔花叶，相间细切，和鲙拨令调匀。
霜后鲈鱼，肉白如雪，不腥。
所谓金玉鲙，东南之佳味也。
紫花碧叶，间以素鲙，亦鲜洁可观。
吴郡又献蜜蟹三千头，作如糖蟹法。
蜜拥剑四瓮。
拥剑似蟹而小，二螯偏大。
《吴郡赋》所谓乌贼拥剑是也。
御厨御厨进馔，凡器用有少府监进者。
用九饤食，以牙盘九枚，装食味于其间。置上前，亦谓之看食。
见京都人说，两军每行从进食，及其宴设，多食鸡鹅之类。
就中爱食子鹅，鹅每只价值二三千。
每有设，据人数取鹅。燖去毛，及去五脏，酿以肉及糯米饭，五味调和。
先取羊一口，亦燖剥，去肠胃。置鹅于羊中，缝合炙之。
羊肉若熟，便堪去却羊。
取鹅浑食之，谓之浑羊殁忽。
翰林学士每遇赐食，有物若毕罗，形粗大，滋味香美，呼为诸王修事。
五侯鲭
娄护字君卿，历游五侯之门。
每旦，五侯家各遗饷之。
君卿口厌滋味，乃试合五侯所饷之鲭而食，甚美。
世所谓五侯鲭，君卿所致。
或云，护兼善五侯，不偏食。故合而为之鲭也。
又五侯不相能，宾客不得往来。娄护丰辞，传会五侯间。
各得其心，竞致奇膳。
护乃合以为鲭，世称五侯鲭，以为奇味焉。
刘孝仪
梁刘孝仪食鲭鲊曰：五侯九伯，今尽征之。
魏使崔劼、李骞在坐。
劼曰：中丞之任，未应已得分陕。
骞曰：若然，中丞四履，当至穆陆陵。
孝仪曰：邺中鹿尾，乃酒肴之最。
劼曰：生鱼熊掌，孟子所称。鸡跖猩唇，吕氏所问。
鹿尾乃有奇味，竟不载书籍，每用为恨。
孝仪曰：实自如此，或古今好尚不同。
梁贺季曰： 青州蟹黄。乃为郑氏所记。
此物不书，未解所以。
骞曰：郑亦称益州鹿錗，但未是尾耳。
鮔议
何胤侈于味，食必方丈。
后稍欲去其甚者，犹食白鱼鮔腊糖蟹，使门人议之。
学士钟岍议曰：鮔之就腊，骤于屈申；蟹之将糖，躁扰弥甚。
仁人用意，深怀恻怛。
至于车螯蚶蛎，眉目内缺，惭浑沦之奇。唇吻外缄，非金人之慎。
不荣不悴，曾草木之不若；无馨无臭，与瓦砾而何异。
故宜长充庖厨，永为口实。
鮔表
后梁韦林，京兆人。
南迁于襄阳，天保中为舍人。
涉猎有才藻，善剧谈。
尝为鮔表以讥刺时人。
其词曰：臣鮔言： 伏见除书，以臣为糁敖将军，油蒸校尉，膗州刺史。
脯腊如故。
肃承将命，含灰屏息，凭笼临鼎，载战载兢。
臣美愧夏鳣，味惭冬鲤。
常恐鲐腹之讥，惧贻鳖岩之诮。
是以嗽流湖底，枕石泥中。
不意高赏殊临。
曲蒙钧拨，遂得超升绮席，忝预玉盘，远厕玳筵。
猥颁象箸，泽覃紫腴，恩加黄腹。
方当鸣姜动桂，纡苏佩檔。
轻瓢才动，则枢盘如烟。
浓汁暂停，则兰肴成列。
宛转绿脐之中，逍遥朱唇之内。
衔恩噬泽，九殒弗辞。
无任屏营之诚，谨诣铜铛门，奉表致谢以闻。
诏答曰：省表具悉。
卿池沼缙绅，陂渠俊乂。
穿蒲入荇，肥滑有闻。
允堪兹选，无劳致谢。
热洛河
玄宗命射生官射鲜鹿，取血煎鹿肠。食之，谓之热洛河，赐安禄山及哥舒翰。
名食今衣冠家名食，有：萧家馄饨，漉去，其汤不肥，可以瀹茗；庾家粽子，白莹如玉；韩约能作樱桃饆饠，其色不变；又能造冷胡突，鲙鳢鱼臆，连蒸獐獐皮索饼。
将军曲良翰能为驴鬃驼峰炙。
败障泥
贞元中，有一将军家出饭食。
每说：无物不堪吃，唯在火候，善均五味。
尝取败障泥胡盝，修理食之，其味佳。
尚食令
冯给事入中书祗候宰相，见一老官人衣绯，在中书门立，候通报。
时夏谯公为相，留坐论事多时。
及出，日势已晚，其官人犹尚在。
乃遣人问是何官。
官人近前相见曰：某新除尚食局令，有事相见相公。
因令省官通之。
官人入，给事偶未去。
官人见宰相了，出谢云：若非给事恩遇，某无因得见相公。
某是尚食局造包子手，不知给事宅在何处？
曰：在亲仁坊。
曰：欲说薄艺，但不知给事何日在宅？
曰：来日当奉候。
然欲相访，要何物。
曰：要大台盘一只，木楔子三五十枚，及油铛灰火，好麻油一二斗，南枣烂面少许。
给事素精于饮馔，归宅便令排比。
乃垂帘，家口同观之。至日初出，果秉简而入。
坐饮茶一瓯，便起出厅。
脱衫靴带，小帽子，青半肩，三幅袴，花襜袜肚，锦臂沟。
遂四面看台盘，有不平处，以一楔填之，后其平正。
然后取油铛烂面等调停。袜肚中取出银盒一枚，银篦子银笊篱各一。
候油煎熟，于盒中取包子豏。以手于烂面中团之，五指间各有面透出。以篦子刮郤，便置包子于铛中。
候熟，以笊篱漉出。
以新汲水中良久，郤投油铛中，三五沸取出。抛台盘上，旋转不定，以太圆故也。
其味脆美，不可名状。
大饼
王蜀时，有赵雄武者，众号赵大饼。
累典名郡，为一时之富豪。
严洁奉身，精于饮馔。居常不使膳夫，六局之中，中有二婢执役，常厨者十五余辈，皆着窄袖鲜洁衣装。
事一餐，邀一客，必水陆俱备。虽王侯之家，不得相倣焉。
有能造大饼，每三斗面擀一枚，大于数间屋。
或大内宴聚，或豪家有广筵，多于众宾内献一枚。
裁剖用之，皆有余矣。
虽亲密懿分，莫知擀造之法，以此得大饼之号。
能食
范汪
晋范汪能噉生梅。
有人致一斛，汪食之，须臾而尽。宋明帝
宋明帝韦彧，能食蜜渍鱁鮧，一食数升。
噉猪肉炙，常至二百块。
苻坚三将
苻坚以乞活夏默为左镇郎，胡人护磨那为右镇郎，奄人申香为拂盖郎。
并身长一丈三尺，多力善射。
三人每食，饭一石，肉三十斤。
菲食
茅容
后汉茅容字季伟，郭林宗曾寓宿焉。
及明旦，容杀鸡为馔，林宗初以为己设。
既而容独以供母，自以草蔬与客同饭。
林宗因起拜之曰：卿贤乎哉。
劝之就学，竟以成德。
陆机
陆机诣王武子，有数斛羊酪。指示陆曰：卿江东无敌此。
曰：有千里莼羹，但未下盐豉耳。
羊曼
晋羊曼为丹阳尹。
时朝士过江，初拜官，必饰供馔。
曼拜丹阳尹，客来早者得佳设，日晏即渐罄，不复精珍。
随客早晚，不问贵贱。
有羊固者拜临海太守。备馔，竟日皆精，虽晚至者，犹有盛馔。
论者以固之丰腆，不如曼之真率也。
