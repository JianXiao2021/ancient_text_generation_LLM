徐佐卿拓跋大郎魏方进弟李清
徐佐卿
唐玄宗天宝十三载重阳日猎于沙苑。时云间有孤鹤徊翔。
玄宗亲御弧矢中之。其鹤即带箭徐坠，将及地丈许，欻然矫翼，西南而逝。
万众极目，良久乃灭。
益州城西十五里，有道观焉。
依山临水，松桂深寂，道流非修习精悫者莫得而居之。
观之东廊第一院，尤为幽寂。
有自称青城山道士徐佐卿者，清粹高古，一岁率三四至焉。
观之耆旧，因虚其院之正堂，以俟其来。
而佐卿至则栖焉，或三五日，或旬朔，言归青城。
甚为道流所倾仰。
一日忽自外至，神彩不怡，谓院中人曰： 吾行山中，偶为飞矢所加，寻已无恙矣；然此箭非人间所有，吾留之于壁，后年箭主到此，即宜付之，慎无坠失。 
乃援毫记壁云： 留箭之时，则十三载九月九日也。 
及玄宗避乱幸蜀，暇日命驾行游，偶至斯观，乐其嘉境，因遍幸道室。
既入此堂，忽睹其箭，命侍臣取而玩之，盖御箭也。深异之，因询观之道士。具以实对。
则视佐卿所题，乃前岁沙苑从田之箭也，佐卿盖中箭孤鹤耳。
究其题，乃沙苑翻飞，当日而集于斯欤。
玄宗大奇之，因收其箭而宝焉。
自后蜀人亦无复有遇佐卿者。
拓跋大郎
天宝中，有扶风令者，家本权贵，恃势轻物，宾客寒素者无因趋谒。
由是谤议盈路。时主簿李、尉裴者，好宾客。
裴颇好道，亦常隐于名山，又好施与，时亦补令之阙。
常因暇日，会宴邑中，客皆通贵，裴尉疾不赴。
宾客方集，忽有一客，广颡，长七尺余，策杖携帽，神色高古，谓谒者曰： 拓拔大郎要见府君。 
谒者曰： 长官方食，不可通谒。请俟罢宴。 
令不得已，命邀之升阶。令意不悦，而客亦不平。
既而宴会，率不谦让。
及终宴，皆不乐。
客不揖去。令亦长揖而已。
客色怒甚，流言而出。
时李主簿疑为异人。
李归，召裴尉而告之云： 宴不乐，为此客耳。
观其状，恐是侠者，惧且为害。
吾当召而谢之。 
遂与裴共俟，命吏邀客，客亦不让而至。
时已向夜，李见甚敬。
裴尉见之，忽趋避他室。
李揖客坐定，复起问裴。
裴色兢惧甚，谓李曰： 此果异人，是峨嵋山人，道术至高者。
曾师事数年，中路舍之而逃。今惧不可见。 
李子因先为裴请。裴即衣公服趋入，鞠躬载拜而谢罪。
客顾之良久。
李又为言。方命坐。
言议皆不相及。裴益敬肃，而李益加敬焉，兼言令之过。李为辞谢再三。
仍宿于李厅。
李夙夜省问，已失所在，而门户扃闭如故。
益以奇之。
比旦，吏人奔走报云： 令忽中恶，气将绝而心微暖。 
诸寮相与省之，至食时而苏。
令乃召李主簿入见，叩头谢之曰： 赖君免死耳。 
李问故。云： 昨晚客，盖是神人。
吾昨被录去，见拓拔据胡床坐，责吾之不接宾客。
遂命折桑条鞭之，杖虽小而痛甚。
吾无辞谢之，约鞭至数百。
乃云： 赖主簿言之，不然死矣，敕左右送归，方得苏耳。 举示杖痕犹在也。
命驾往县北寻之。行三十里，果见大桑林，下有人马迹甚多，地有折桑条十余茎，血犹在地焉。
令自是知惧。
而拓拔从此不知所之。
盖神仙也。
魏方进弟
唐御史大夫魏方进，有弟年十五余，不能言，涕沫满身。兄弟亲戚皆目为痴人，无为恤养者。唯一姊悯怜之，给与衣食，令仆者与洗沐，略无倦色。
一旦于门外曝日搔痒。其邻里见朱衣使者，领数十骑至。问曰： 仙师何在。 
遂走到见搔痒者，鞠躬趋前，俯伏称谢。
良久，忽高声叱曰： 来何迟！
勾当事了未？ 
曰： 有次第。 
又曰： 何不速了却？
且去！ 
神彩洞彻，声韵朗畅，都无痴疾之状。
朱衣辈既去，依前涕下至口，搔痒不已。
其夜遂卒。
后魏公从驾至马嵬，其姊亦随去，禁兵乱，诛杨国忠，魏公亲也，与其族悉预祸焉。
时其姊偶出在店外，闻难走，遗其男女三人，皆五六岁，已分为俎醢矣，及明早军发，试往店内寻之，僵尸相接，东北稍深一床上，若有衣服，就视之，儿女三人，悉在其中，所覆乃是葬痴弟黄绣袄子也。
悲感恸哭。
母子相与入山，俱免于难。
李清
李清，北海人也。
代传染业。
清少学道，多延齐鲁之术士道流，必诚敬接奉之，终无所遇，而勤求之意弥切。
家富于财，素为州里之豪甿。
子孙及内外姻族，近百数家，皆能游手射利于益都。
每清生日，则争先馈遗，凡积百余万。
清性仁俭，来则不拒，纳亦不散。
如此相因，填累藏舍。
年六十九，生日前一旬，忽召姻族，大陈酒食，已而谓曰： 吾赖尔辈勤力无过，各能生活，以是吾获优赡；然吾布衣蔬食，逾三十年矣，宁复有意于华侈哉！
尔辈以吾老长行，每馈吾生日衣装玩具，侈亦至矣；然吾自以久所得，缄之一室，曾未阅视，徒损尔之给用，资吾之粪土，竟何为哉！
幸天未录吾魂气，行将又及吾之生辰，吾固知尔辈又营续寿之礼，吾所以先期而会，盖止尔之常态耳。 
子孙皆曰： 续寿自远有之，非此将何以展卑下孝敬之心？
愿无止绝，俾姻故之不安也。 
清曰： 苟尔辈志不可夺，则从吾所欲而致之，可乎？ 
皆曰： 愿闻尊旨。 
清曰： 各能遗吾洪纤麻縻百尺，总而计之，是吾获数千百丈矣，以此为绍续吾寿，岂不延长哉！ 
皆曰： 谨奉教。
然尊旨必有所以，卑小敢问。 
清笑谓曰： 终亦须令尔辈知之。吾下界俗人，妄意求道，精神心力，夙夜勤劳，于今六十载矣，而曾无影响。
吾年已老耄，朽蠹殆尽，自期筋骸不过三二年耳，欲乘视听步履之尚能，将行早志。
尔辈幸无吾阻。 
先是，青州南十里有高山，俯压郡城，峰顶中裂，豁为关崖。
州人家家坐对岚岫，归云过鸟，历历尽见。
按图经云云门山，俗亦谓之劈山，而清蓄意多时。
及是谓姻族曰： 云门山神仙之窟宅也，吾将往焉。
吾生日坐大竹蒉，以辘轳自缒而下，以纤縻为媒焉；脱不可前，吾当急引其媒，而则出吾于媒末。
设有所遇而能肆吾志，亦当复来归。 
子孙姻族泣谏曰： 冥寞深远，不测纪极；况山精木魅，蛇虺怪物，何类不储。
忍以千金之身，自投于斯，岂久视永年之阶乎！ 
清曰： 吾志也。
汝辈必阻，则吾私行矣。
是不获行竹蒉洪縻之安也。 
众知不可回，则共治其事。
及期而姻族乡里，凡千百人，竞赍酒馔。
迟明，大会于山椒。清乃挥手辞谢而入焉。
良久及地，其中极暗，仰视天才如手掌。
扪四壁，止容两席许。
东南有穴，可俯偻而入。
乃弃蒉游焉。
初甚狭细，前往则可伸腰。
如此约行三十里，晃朗微明。
俄及洞口，山川景象，云烟草树，宛非人世。
旷望久之。惟东南十数里，隐映若有居人焉。
因徐步诣之，至则陡绝一台，基阶极峻，而南向可以登陟。遂虔诚而上，颇怀恐惧。
及至，窥其堂宇甚严，中有道士四五人。清于是扣门。
俄有青童应门问焉。答曰： 青州染工李清。 
青童如词以报。
清闻中堂曰： 李清伊来也？ 
乃令前。
清惶怖趋拜。
当轩一人遥语曰： 未宜来，何即遽至。 
因令遍拜诸贤。
其时日已午，忽有白发翁自门而入，礼谒，启曰： 蓬莱霞明观丁尊师新到。众圣令邀诸真登上清赴会。 
于是列真偕行，谓清曰： 汝且居此。 
临出顾曰： 慎无开北扉。 
清巡视院宇，兼启东西门，情意飘飘然，自谓永栖真境。
因至堂北，见北户斜掩，偶出顾望。
下为青州，宛然在目，离思归心，良久方已。悔恨思返，诸真则已还矣。
其中相谓曰： 令其勿犯北门，竟尔自惑，信知仙界不可妄至也。
因与瓶中酒一瓯，其色浓白。
既而谓曰： 汝可且归。 
清则叩头求哀，又云： 无路却返。 
众谓清曰： 会当至此，但时限未耳。
汝无苦无途，但闭目，足至地则到乡也。 
清不得已，流涕辞行。
或相谓曰： 既遣其归，须令有以为生。 
清心恃豪富，讶此语为不知己，一人顾清曰： 汝于堂内阁上，取一轴书去。
清既得。谓清曰： 脱归无倚，可以此书自给。 
清遂闭目，觉身如飞鸟，但闻风水之声相激。须臾履地。
开目即青州之南门，其时才申末。
城隍阡陌，彷佛如旧，至于屋室树木，人民服用，已尽变改。
独行尽日，更无一人相识者。
即诣故居，朝来之大宅宏门，改张新旧，曾无仿像。
左侧有业染者，因投诣与之语。其人称姓李。
自云： 我本北海富家。 
因指前筱涕， 此皆我祖先之故业。
曾闻先祖于隋开皇四年生日自缒南山，不知所终，因是家道沦破。 
清悒怏久之。
乃换姓氏。寓游城邑。
因取所得书阅之，则疗小儿诸疾方也。
其年青州小儿疠疫，清之所医，无不立愈。
不旬月，财产复振。
时高宗永徽元年，天下富庶，而北海往往有知清者，因是齐鲁人从而学道术者凡百千辈。
至五年，乃谢门徒云： 吾往泰山观封禅。 
自此莫知所往。
