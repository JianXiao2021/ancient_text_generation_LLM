老子木公广成子黄安孟岐
老子
老子者，名重耳，字伯阳，楚国苦县曲仁里人也。
其母感大流星而有娠。
虽受气天然，见于李家，犹以李为姓。
或云，老子先天地生。
或云，天之精魄，盖神灵之属。
或云，母怀之七十二年乃生，生时，剖母左腋而出。
生而白首，故谓之老子。
或云，其母无夫，老子是母家之姓。
或云，老子之母，适至李树下而生老子，生而能言，指李树曰：以此为我姓。
或云，上三皇时为玄中法师，下三皇时为金阙帝君，伏羲时为郁华子，神农时为九灵老子，祝融时为广寿子，黄帝时为广成子，颛顼时为赤精子，帝喾时为禄图子，尧时为务成子，舜时为尹寿子，夏禹时为真行子，殷汤时为锡则子，文王时为文邑先生。
一云，守藏史。
或云，在越为范蠡，在齐为鸱夷子，在吴为陶朱公。
皆见于群书，不出神仙正经。
未可据也。葛稚川云：洪以为老子若是天之精神，当无世不出。俯尊就卑，委逸就劳。背清澄而入臭浊，弃天官而受人爵也。
夫有天地则有道术，道术之士，何时暂乏。
是以伏羲以来，至于三代，显名道术，世世有之，何必常是一老子也。
皆由晚学之徒，好奇尚异，苛欲推崇老子，故有此说。
其实论之，老子盖得道之尤精者，非异类也。
按史记云：老子之子名宗，事魏为将军，有功，封于段。
至宗之子汪、汪之子言、言之玄孙瑕，仕于汉。
瑕子解，为胶西王太傅，家于齐。
则老子本神灵耳，浅见道士，欲以老子为神异，使后代学者从之，而不知此更使不信长生之可学也。
何者，若谓老子是得道者。
则人必勉力竞慕；若谓是神灵异类，则非可学也。
或云：老子欲西度关，关令尹喜知其非常人也，从之问道。
老子惊怪，故吐舌聃然，遂有老聃之号。
亦不然也。
今按《九变》及《元生十二化经》，老子未入关时，固已名聃矣。
老子数易名字，非但一聃而已。
所以尔者，按《九宫》及《三五经》及《元辰经》云：人生各有厄会，到其时，若易名字，以随元气之变，则可以延年度厄。
今世有道者，亦多如此。
老子在周，乃三百余年，二百年之中，必有厄会非一，是以名稍多耳。
欲正定老子本末，故当以史书实录为主，并老仙经秘文，以相参审。其它若俗说，多虚妄。
洪按《西升中胎》及《复命苞》及《珠韬玉机》《金篇内经》，皆云：老子黄白色，美眉，广颡长耳，大目疏齿，方口厚唇；额有三五达理，日角月悬；鼻纯骨双柱，耳有三漏门；足蹈二五，手把十文。
以周文王时为守藏史，至武王时为柱下史。时俗见其久寿，故号之为老子。
夫人受命，自有通神远见者，禀气与常人不同，应为道主，故能为天神所济，众仙所从。
是以所出度世之法，九丹八石，金醴金液；次存玄素守一，思神历藏，行气炼形，消灾辟恶，治鬼养性，绝谷变化，厌胜教戒，役使鬼魅之法。
凡九百三十卷，符书七十卷，皆老子本起中篇所记者也，自有目录。
其不在此数者，皆后之道士，私所增益，非真文也。
老子恬淡无欲，专以长生为务者，故在周虽久，而名位不迁者，盖欲和光同尘。
内实自然，道成乃去，盖仙人也。
孔子尝往问礼，先使子贡观焉。
子贡至，老子告之曰： 子之师名丘，相从三年，而后可教焉。 
孔子既见老子，老子告曰： 良贾深藏若虚，君子盛德若愚。
去子之骄气与多欲淫志，是皆无益于子也。 孔子读书，老子见而问之曰： 何书？ 
曰： 易也。圣人亦读之。 
老子曰： 圣人读之可也，汝曷为读之？
其要何说？ 
孔子曰： 要在仁义。 
老子曰： 蚊虻噆肤，通夕不得眠。
今仁义惨然而汩人心，乱莫大焉。
夫鹄不日浴而白，乌不日染而黑，天之自高矣，地之自厚矣，日月自照矣，星辰固自列矣，草木固有区矣。
夫子修道而趋，则以至矣，又何用仁义！
若击鼓以求亡羊乎？夫子乃乱人之性也。 
老子问孔子曰： 亦得道乎？ 
孔子曰： 求二十七年而不得也。 
老子曰： 使道可献人，则人莫不献之其君；使道而可进人，则人莫不进之其亲矣；使道可告人，则人莫不告之兄弟矣；使道可传人，则人莫不传之其子矣；然而不可者，无他也，中无主而道不可居也。 
孔子曰： 丘治诗、书、礼、乐、易、春秋，诵先王之道，明周、召之迹，以干七十余君而不见用，甚矣人之难说也。 
老子曰： 夫六艺，先王之陈迹也，岂其所陈哉。
今子所修者，皆因陈迹也。迹者履之出，而迹岂异哉？ 
孔子归，三日不谈。
子贡怪而问之。孔子曰： 吾见人之用意如飞鸟者，吾饰意以为弓弩射之，未尝不及而加之也；人之用意如糜鹿者，吾饰意以为走狗而逐之，未尝不衔而顿之也；人之用意如渊鱼者，吾饰意以为钩缗而投之，未尝不钓而制之也。
至于龙，乘云气，游太清，吾不能逐也。
今见老子，其犹龙乎，使吾口张而不能翕，舌出而不能缩，神错而不知其所居也。 
阳子见于老子，老子告之曰： 虎豹之文，猿猱之捷，所以致射也。 
阳子曰： 敢问明王之治。 
老子曰： 明王之治，功盖天下而以不自己；化被万物而使民不恃；其有德而不称其名；位乎不测而游乎无有者也。 
老子将去而西出关，以升昆仑。
关令尹喜占风气，逆知当有神人来过，乃扫道四十里。见老子而知是也。
老子在中国，都未有所授，知喜命应得道，乃停关中。
老子有客徐甲，少赁于老子，约日雇百钱，计欠甲七百二十万钱。
甲见老子出关游行，速索偿不可得，乃倩人作辞，诣关令，以言老子。
而为作辞者，亦不知甲已随老子二百余年矣，唯计甲所应得直之多，许以女嫁甲。
甲见女美，尤喜，遂通辞于尹喜。
得辞大惊，乃见老子。
老子问甲曰： 汝久应死，吾昔赁汝，为官卑家贫，无有使役，故以《太玄清生符》与汝，所以至今日。
汝何以言吾？
吾语汝到安息国，固当以黄金计直还汝，汝何以不能忍？ 
乃使甲张口向地，其太玄真符立出于地，丹书文字如新，甲成一聚枯骨矣。
喜知老子神人，能复使甲生，乃为甲叩头请命，乞为老子出钱还之。
老子复以太玄符投之，甲立更生。
喜即以钱二百万与甲，遗之而去。
并执弟子之礼，具以长生之事授喜。
喜又请教诫，老子语之五千言，喜退而书之，名曰《道德经》焉。
尹喜行其道，亦得仙。
汉窦太后信老子之言，孝文帝及外戚诸窦，皆不得不读，读之皆大得其益。
故文景之世，天下谧然，而窦氏三世保其荣宠。
太子太傅疏广父子，深达其意，知功成身退之意，同日弃官而归，散金布惠，保其清贵。
及诸隐士，其遵老子之术者，皆外损荣华，内养生寿，无有颠沛于险世。
其洪源长流所润，洋洋如此，岂非乾坤所定，万世之师表哉。
故庄周之徒，莫不以老子为宗也。
木公
木公，亦云东王父，亦云东王公。盖青阳之元气，百物之先也。
冠三维之冠，服九色云霞之服，亦号玉皇君。
居于云房之间，以紫云为盖，青云为城。
仙童侍立，玉女散香。
真僚仙官，巨亿万计。各有所职，皆禀其命，而朝奉翼卫。
故男女得道者，名籍所隶焉。
昔汉初，小儿于道歌曰： 着青裙，入天门，揖金母，拜木公。 
时人皆不识，唯张子房知之。乃再拜之曰： 此乃东王公之玉童也。
盖言世人登仙，皆揖金母而拜木公焉。 
或云，居东极大荒中，有山焉，以青玉为室，深广数里。
僚荐真仙时往谒，九灵金母一岁再游其宫，共校定男女真仙阶品功行，以升降之，总其行籍，而上奏元始，中开玉晨，以禀命于老君也。
天地劫历，阴阳代谢，由运兴废，阳九百六，举善黜恶，靡不由之。
或与一玉女，更投壶焉。每投，一投十二百枭。
设有入不出者，天为嘘。
枭而脱悟不接者，天为为嗤。
儒者记而详焉。
所谓王者，乃尊为贵上之称，非其氏族也。
世人以王父王母为姓，斯亦误矣。
广成子
广成子者，古之仙人也。
居崆峒之山，石室之中，黄帝闻而造焉。
曰： 敢问至道之要。 广成子曰： 尔治天下，禽不待候而飞，草木不待黄而落，何足以语至道？ 
黄帝退而闲居三月，后往见之，膝行而前。再拜请问治身之道。
广成子答曰： 至道之精，杳杳冥冥，无视无听。
抱神以静，形将自正。必净必清，无劳尔形，无摇尔精，乃可长生。
慎内闭外，多知为败。
我守其一，以处其和，故千二百岁，而形未尝衰。
得我道者上为皇，失吾道者下为土。
将去汝入无穷之门，游无极之野，与日月参光，与天地为常。
人其尽死。而我独存矣。 
黄安
黄安，代郡人也。
为代郡卒，云卑猥不获，处人间执鞭。
推荆读书，画地以计数，一夕地成池。
时人谓安舌耕。
年可八十余，强视若童子。
常服朱砂，举体皆赤，冬不著衣。
坐一龟，广长三尺，时人间此龟有几年矣，曰：昔伏羲始造网罟，得此龟以授吾，其龟背已平矣。
此虫畏日月之光，二千年则一出头，我生此虫已五出头矣。 
行则负龟而趋，世人谓安万岁矣。
孟岐
孟岐，清河之逸人，年可七百岁。
语及周初事，了然如目前。
岐时侍周公升坛上，岐以手摩成王足。
周公以玉笏与之，岐常宝执，每以衣裾拂拭。
笏厚七分，今锐欲折。
恒饵桂叶，闻汉武帝好仙，披草莱而来，武帝厚待之。后不知所之。
