鬼神下李进士侯生袁继谦邵元休周蔼郑起朱拯韦建郑就
梦游上樱桃青衣独孤遐叔
鬼神下
李进士
有进士姓李，忘记名。
尝梦见数人来追去。
至一城，入门有厅，室宇宏壮。
初不见人，李径升堂，侧坐床角。
忽有一人，持杖击己，骂云：何物新鬼，敢坐王床。
李径走出。
顷之，门内传声王出，因见紫衣人升坐，所由引领人。
王问：其何故盗妹夫钱？
初不之悟。
王曰：汝与他卖马，合得二十七千，汝须更取三十千，此非盗耶？
须臾，见绯衣人至，为李陈谢：此人尚有命，未合即留住，但令送钱还耳？
王限十五日，计会不了，当更追对。
李既觉，为梦是诞事，理不足信。
后十余日，有磨镜人至其家，自行善占。
家人使占有验，竞以白李。
李亲至其所，问云：何物小人，诳惑诸下。
磨镜者怒云：卖马窃资，王令计会，今限欲满，不还一钱，王即追君。
君何敢骂国士也？
李惊怪是梦中事，因拜谢之，问何由知此。
磨镜云：昨朱衣相救者，是君曾祖。
恐君更被追，所以令我相报。
李言妹夫已死，钱无还所。
磨镜云：但施贫丐，及散诸寺，云为亡妹夫施，则可矣。
如言散钱，亦不追也。
侯生
上谷侯生者，家于荆门。
以明经入仕，调补宋州虞城县。
初娶南阳韩氏女，五年矣。
韩氏尝夕梦黄衣者数辈召，出其门，偕东行十余里，至一官署。
其宇下列吏卒数十辈，轩宇华壮，人物极众。
又引至一院，有一青衣，危冠方屦，壮甚峻峙。左右者数百，几案茵席，罗列前后。
韩氏再拜。
俄有一妇人年二十许，身长丰丽，衣碧襦绛袖，以金玉钗为首饰，自门而来，称卢氏。谓韩氏曰：妾与子仇敌且久，子知之乎？
韩氏曰：妾一女子，未尝出深闺，安得有仇敌耶？
卢氏色甚怒曰：我前身尝为职官，子诬告我罪而代之，使吾摈斥草野而死，岂非仇敌乎？
今我诉于上帝，且欲雪前身冤。帝从吾请，汝之死不朝夕矣。
韩氏益惧，欲以词拒，而卢氏喋喋不已。
青衣者谓卢氏曰：汝之冤诚如是也，然韩氏固未当死，不可为也。
遂令吏出案牍。吏曰：韩氏余寿一年。
青衣曰：可疾遣归，无久留也。
命送至门。
行未数里，忽悸而寤，恶之不敢言。自是神色摧沮，若有疾者。
侯生讯之，具以梦告。
后数月，韩氏又梦卢氏者至其家，谓韩氏曰：子将死矣。
韩氏惊寤，由是疾益加，岁余遂卒。
侯生窃叹异，未尝告于人。
后数年，旅游襄汉，途次富水。
郡僚兰陵萧某，慕生之善，以女妻之。
及萧氏归，常衣绛袖碧襦，以金玉钗为首饰，而又身长丰丽，与韩氏先梦同。
生固以韩氏之梦告焉。
萧氏闻之，甚不乐，曰：妾外族卢氏。
妾自孩提时，为伯舅见念，命为己女，故以卢为小字。
则君亡室之梦信矣。
袁继谦
殿中少监袁继谦，为兖州推官。
东邻即牢城都校吕君之第。
吕以其第卑湫，命卒削子城下土以培之。
削之既多，遂及城身，稍薄矣。
袁忽梦乘马，自子城东门楼上。
有人达意，请推官登楼。自称子城使也。
与袁揖让，乃谓袁曰：吕君修私第，而削子城之土，此极不可。
推官盍言之乎？
袁曰：某虽忝宾僚，不相统摄。
又曰：推官既不言，某自处置。
不一年，吕公被军寨中追之，有过禁系，久而停职。
其宅今属袁氏，张沅尝借居之。
邵元休
晋右司员外郎邵元休，尝说河阳进奏官潘某，为人忠信明达。
邵与之善，尝因从容话及幽冥，且惑其真伪。
仍相要云：异日，吾两人有先物故者，当告以地下事，使生者无惑焉。
后邵与潘别数岁。
忽梦至一处，稍前进，见东序下，帟幙鲜华，乃延客之所。
有数客，潘亦与焉。
其间一人，若大僚，衣冠雄毅，居客之右。
邵即前揖。
大僚延邵坐。
观见潘亦在下坐，颇有恭谨之色。
邵因启大僚，公旧识潘某耶。
大僚唯而已，斯须命茶。
应声已在诸客之前，则不见有人送至者。
茶器甚伟。邵将啜之，潘即目邵，映身摇手，止邵勿啜。
邵达其旨，乃止。
大僚复命酒，亦应声而至诸客之前，亦不见执器者。
罇斝古样而伟。
大僚揖客而饮。
邵将饮之，潘复映身摇手而止之，邵亦不敢饮。
大僚又食，即有大饼餤下于诸客之前，馨香酷烈。将食，潘又止邵。有顷，潘目邵，令去。
邵即告辞。
潘白大僚曰：某与邵故人，今欲送出。
大僚颌而许之。
二人俱出公署，因言及顷年相邀幽冥之事。邵即问曰：地下如何？
潘曰：幽冥之事，固不可诬。大率如人世，但冥冥漠漠愁人耳。
言竟，邵辞而去。
及寤，因访潘之存殁，始知潘已卒矣。
周蔼
湘湖有大校周蔼者，居常与同门生姻好最厚。
每以时人不能理命，致不萧子争财纷诟，列于讼庭，慨此为鉴。
乃相约曰：吾徒他年，勿遵其辙，倘有不讳，先须区分，俾其不露丑恶，胎责后人也。
他日，同门生奉职襄邸，一夕，周校梦见挥涕告诉曰：姨夫姨夫，某前言已乖，今为异物矣。
昨在通衢，急风所中，已至不救。
但念家事，今且来归，略要处理。
周校忽然惊觉，通夕不寐。
迟明，抵其家说之，家人亦梦，不旬日凶问至矣。
自是传灵语，均财产，戒子辞妻，言善意勤，殆一月而去，不复再来。
郑起
进士郑起谒荆州节度高从诲，馆于空宅。
其夕，梦一人告诉曰：孔目官严光楚无礼。
意甚不平。
比夕又梦。起异其事，召严而说之。
严命巫祝祈谢，靡所不至，莫知其由。
明年。郑生随计，严光楚爱其宅有少竹径，多方面致之。
才迁居，不日以罪笞而停职，竟不知其故。
朱拯
伪吴玉山主簿朱拯赴选，至扬州。
梦入官署，堂上一紫衣正坐，旁一绿衣。
紫衣起揖曰：君当以十千钱见与。
拯拜许诺。
遂寤。
顷之，补安福令。
既至，谒城隍神。
庙宇神像，皆如梦中。
其神座后屋漏梁坏。拯叹曰：十千岂非此耶？
即以私财葺之，费如数。
韦建
江南戎帅韦建，自统军除武昌节度使。
将行，梦一朱衣人，道从数十，来诣韦曰：闻公将镇鄂渚，仆所居在焉，栋宇颓毁，风雨不蔽，非公不能为仆修完也。韦许诺。
及至镇访之，乃宋无忌庙。
视其像，即梦中所见。
常梦一人，自称廉颇，谓己曰：可与屋东握地，取吾宝剑，当令汝富。
然不得改旧业就如其言，果获之。
逾年遂富。
后泄其事，于是失剑。
梦游上
樱桃青衣
天宝初，有范阳卢子，在都应举，频年不第，渐窘迫。
尝暮乘驴游行，见一精舍中，有僧开讲，听徒甚众。
卢子方诣讲筵，倦寝，梦至精舍门。
见一青衣，携一篮樱桃在下坐。
卢子访其谁家，因与青衣同餐樱桃。
青衣云：娘子姓卢，嫁崔家，今孀居在城。
因访近属，即卢子再从姑也。
青衣曰：岂有阿姑同在一都，郎君不往起居？
卢子便随之。过天津桥，入水南一坊，有一宅，门甚高大。
卢子立于门下。青衣先入。
少顷。有四人出门。与卢子相见。
皆姑之子也。一任户部郎中、一前任郑州司马、一任河南功曹、一任太常博士。
二人衣绯，二人衣绿，形貌甚美。
相见言叙，颇极欢畅。
斯须，引入此堂拜姑。
姑衣紫衣，年可六十许。
言词高朗，威严甚肃。卢子畏惧，莫敢仰视。
令坐，悉访内外，备谙氏族。
遂访儿婚姻未？卢子曰：未。
姑曰：吾有一外甥女子姓郑，早孤，遗吾妹鞠养。
甚有容质，颇有令淑。当为儿平章，计必允遂。
卢子遂即拜谢。
乃遣迎郑氏妹。
有顷，一家并到，车马甚盛。
遂检历择日，云：后日大吉。因与卢子定议。
姑云：聘财函信礼席，儿并莫忧，吾悉与处置。
儿有在城何亲故，并抄名姓，并具家第。
凡三十余家，并在台省及府县官。
明日下函，其夕成结，事事华盛，殆非人间。
明日拜席，大会都城亲表。
拜席毕，遂入一院。院中屏帷床席，皆极珍异。
其妻年可十四五，容色美丽，宛若神仙。卢生心不胜喜，遂忘家属。
俄又及秋试之时。姑曰：礼部侍郎与姑有亲，必合极力，更勿忧也。
明春遂擢第。
又应宏词，姑曰：吏部侍郎与儿子弟当家连官，情分偏洽，令渠为儿必取高第。
及榜出，又登甲科，授秘书郎。
姑云：河南尹是姑堂外甥，令渠奏畿县尉。
数月，敕授王屋尉，迁监察，转殿中，拜吏部员外郎。
判南曹，铨毕，除郎中。
余如故。
知制诰数月，即真迁礼部侍郎。
两载知举，赏鉴平允，朝廷称之。
改河南尹旋属车驾还京，迁兵部侍郎。
扈从到京，除京兆尹。改吏部侍郎。
三年掌铨。甚有美誉，遂拜黄门侍郎平章事。
恩渥绸缪，赏赐甚厚。
作相五年，因直谏忤旨，改左仆射，罢知政事。
数月，为东都留守、河南尹，兼御史大夫。
自婚媾后，至是经二十年，有七男三女，婚宦俱毕，内外诸孙十人。
后因出行，却到昔年逢携樱桃青衣精舍门，复见其中有讲筵，遂下马礼谒。
以故相之尊，处端揆居守之重，前后导从，颇极贵盛。高自简贵，辉映左右。
升殿礼佛，忽然昏醉，良久不起。
耳中闻讲僧唱云：檀越何久不起？
忽然梦觉，乃见著白衫，服饰如故，前后官吏，一人亦无。
回遑迷惑，徐徐出门，乃见小竖捉驴执帽在门外立，谓卢曰：人驴并饥，郎君何久不出？
卢访其时，奴曰：日向午矣。
卢子罔然叹曰：人世荣华穷达，富贵贫贱，亦当然也，而今而后，不更求官达矣！遂寻仙访道，绝迹人世矣。
独孤遐叔
贞元中，进士独孤遐叔，家于长安崇贤里，新娶白氏女。
家贫下第，将游剑南。与其妻诀曰：迟可周岁归矣。
遐叔至蜀，羁栖不偶，逾二年乃归。
至鄠县西，去城尚百里，归心迫速，取是夕及家。
趋斜径疾行。
人畜既殆，至金光门五六里，天已暝。绝无逆旅。唯路隅有佛堂，遐叔止焉。
时近清明，月色如昼。
系驴子庭外，入空堂中。
有桃杏十余株。
夜深，施衾帱于西窗下，偃卧。
方思明晨到家，因吟旧诗曰：近家心转切，不敢问来人。至夜分不寐。
忽闻墙外有十余人相呼声，若里胥田叟。将有供待迎接。
须臾，有夫役数人，各持畚锸箕帚，于庭中粪除讫，复去。
有顷，又持床席牙盘蜡炬之类，及酒具乐器，阗咽而至。
遐叔意谓贵族赏会，深虑为其斥逐。乃潜伏屏气，于佛堂梁上伺之。
铺陈既毕，复有公子女郎共十数辈，青衣、黄头亦十数人，步月徐来，言笑宴宴。
窥之大惊。既下屋袱，稍于暗处，迫而察焉。
乃真是妻也。
方见一少年，举杯瞩之曰：一人向隅，满坐不乐。
小人窃不自量，愿闻金玉之声。
其妻冤抑悲愁，若无所控诉，而强置于坐也。遂举金爵，收泣而歌曰：今夕何夕，存耶没耶？
良人去兮天之涯，园树伤心兮三见花。
满座倾听，诸女郎转面挥涕。
一人曰：良人非远，何天涯之谓乎！
少年相顾大笑。
遐叔惊愤久之，计无所出。乃就阶陛间，扪一大砖，向座飞击。
砖才至地，悄然一无所有。
遐叔怅然悲惋，谓其妻死矣，速驾而归。
前望其家，步步凄咽。
比平明，至其所居，使苍头先入。
家人并无恙，遐叔乃惊愕，疾走入门。
青衣报娘子梦魇方寤。
遐叔至寝，妻卧犹未兴。良久乃曰：向梦与姑妹之党，相与玩月。出金光门外，向一野寺，忽为凶暴者数十辈，胁与杂坐饮酒。又说梦中聚会言语，与遐叔所见并同。
又云：方饮次，忽见大砖飞坠，因遂惊魇殆绝。才寤而君至，岂幽愤之所感耶！
