陈实黄叔度郭泰马融蔡邕顾邵诸葛瑾兄弟庞士元武陔裴頠匈奴使桓温谢鲲唐太宗李绩薛收王圭王师旦杨素王义方选将英公刘奇张鷟李峤郑杲卢从愿裴宽韦诜裴谈
陈实
陈实尝叹曰：若周子居者，真栋梁之器。
譬诸宝剑，则世之龙泉。
客有问陈季方曰：足下家君，有何功德，而荷天下重名？
季方曰：吾家君，譬如桂树，生于泰山之阿，上有万仞之高，下有不测之渊；上为甘露所沾，下为渊泉所润。
当斯之时，桂树焉知泰山之高，渊泉之深？
不知有功德与无。
黄淑度
郭泰至汝南，造袁奉高，车不停轨，鸾不辍轭；诣黄叔度，乃弥日信宿。人问其故，林宗曰：叔度汪汪如千顷之波，澄之不清，挠之不浊，其器深广难测矣。
郭泰
郭泰秀立高峙，澹然渊停。
九州之士，悉懔懔宗仰，以为覆盖。
蔡伯喈告卢子干、马日磾曰：吾为天下作碑铭多矣，未尝不有惭。唯为郭先生碑颂无愧色耳。
马融
郑玄在马融门下。
融尝不解割裂书七事，而玄思其五，别令卢子干思其二。
融告干曰：孔子谓子贡， 回也闻一知十，吾与汝弗如也。
今我与子，可谓是矣。
蔡邕
蔡邕评陈蕃、李膺先后，曰：陈仲举强于犯上；李元礼严于摄下。
易。仲举三君之下；元礼八俊之上。
顾邵
顾邵尝独谓庞士元曰：闻子孙人，吾与足下孰愈？
士元曰：陶冶世俗，与时沉机，吾不如子；论霸王之余策，览倚伏之要最，吾亦有一日之长。邵亦能为之乎？
诸葛瑾兄弟
诸葛瑾，弟亮，及从弟诞，并有盛名，各事一国。
时以蜀得其龙，吴得其虎，魏得其狗。
庞士元
庞士元至吴，吴人并友之。
见陆绩、顾邵、全琮而为之目曰：陆子所谓驽马有逸足之用，顾子所谓驽牛可以负重致远。
或问，如目陆为胜邪？
曰：驽马虽精速，能致一人耳。驽牛一日百里，所致岂一人哉！
吴人无以难。
全子好声名，似汝南樊子昭。
武陔
司马文王问武陔曰：陈泰何如其父司空？
陔曰：通雅博畅，能以天下声教为己任者，不如也；明练简至，立功立事，过之。
裴頠
冀州刺史杨淮二子，乔与髦，俱总角为成器。
淮与裴頠、乐广友善，遣见之。
頠性弘放，爱乔之有风韵。
谓淮曰：乔当及卿，髦小减也。
广性清淳，爱髦之有神检，谓淮曰：乔自及卿，然髦尤精出。
淮笑曰：我二儿之优劣，乃裴、乐之优劣也。
论者评之，以为乔虽高韵而无检局，乐言为得。
魏武将见匈奴使，自以形陋，不足怀远国，使崔季圭代当之，自捉刀立床头。事毕，令间谍问曰：魏王何如？使曰：魏王雅望非常，然床头捉刀人，乃英雄也。王闻之，驰杀此使。
恒温
晋殷浩既废，桓温语诸人曰：少时与之共骑竹马，我弃去已，浩辄取之，故当出我下。谢鲲
明帝问谢鲲：君自谓何如庾亮？
答曰：端委庙堂，使百僚准则，臣不如亮；一丘一壑，自谓过之。
唐太宗
贞观五年。上谓长孙无忌等曰：朕闻主贤则臣直。
人固不自知，公宜论朕得失。
无忌曰：陛下武功文德，跨绝古今，发号施令，事皆利物。臣顺之不暇，实不见陛下有愆失。
上曰：朕欲闻己过，公乃妄相谀悦。
今面谈公等得失，以为鉴诫。
言之者可以无过，闻之者足以自改。
因曰，无忌善于筹算，应对敏速。求之古人，亦当无比。
兵机政术，或恐非其所长。
高士廉涉猎古今，心术聪悟，临难不改节，为官亦无朋党。所少者骨鲠规谏耳。
唐俭言辞俊利，善和解人，酒杯流行，发言启齿。事朕三载，遂无一言论国家得失。
杨师道性纯善，自无愆过，而情实怯懦，未甚更事，急缓不可得力。
岑文木性道敦厚，文章所长，持论恒据经远，自不负于理。
刘洎性最坚贞，言多利益，然其意尚，然诺朋友，能自补阙，亦何以尚焉。
马周见事敏速，性甚贞正。
至于论量人物，直道而言，朕比任使，多所称意。
褚遂良学问稍长，性亦坚正，既写忠诚，甚亲附于朕，譬如飞鸟依人，自加怜爱。
李绩
武德初，李绩得黎阳仓，就食者数十万人。
魏征、高季辅、杜正伦、郭孝恪皆客游其所，一见于众人之中，即加礼敬。
平武牢获郑州长史戴胄，释放推荐之。当时认为有知人之鉴。
又贞观元年，绩为并州都督。时侍中张文瓘为参军事。
绩曾叹曰：张稚圭后来管萧，吾不如也。
待以殊礼。
时有二僚，亦被礼接。
绩将入朝，一人赠以佩刀，一人赠以玉带，文瓘独无所及。
因送行二十余里。
绩曰：谚云，千里相送，归于一别。稚圭何以行之远也？
可以还矣。
文瓘曰：均承尊奖，彼皆受赐而返，鄙独见遗，以此于悒。
绩曰：吾子无苦，老夫有说。某迟疑少决，故赠之以刀，戒令果断也；某放达小拘，故赠之以带，戒令检约也，吾子宏才特达，无施不可，焉用赠焉？
因极推引。后文瓘累迁至侍中。
薛收
唐薛收与从父兄子元敬、族兄子德音齐名，时人谓之河东三凤，收与元敬俱为文学馆学士，时房杜等处心腹之寄，深相友托。元敬畏于权势，竟不狎。如晦常云：小记室不可得而亲，不可得而疏。
王圭
贞观六年，上宴侍臣。
谓王圭曰：卿识鉴精通，尤善谈论，自房玄龄等，咸宜品藻。
又可自量，与诸子孰贤。
圭对曰：孜孜奉国，知无不为，臣不如玄龄；才兼文武，出将入相，臣不如李靖；敷奏详明，出纳惟允，臣不如彦博；剸繁理剧，众务必举，臣不如戴胄；谏诤为心；耻君不及尧舜；臣不如魏征。至于激浊扬清，嫉恶好善，臣于数子，亦有微长。
太宗深然其言，群公亦各以为尽己所能，谓之确论。
王师旦
贞观十九年，考功员外郎王师旦知举，考张昌龄、王公瑾策下。太宗叹曰：二人咸有词华。
对曰：体性轻薄，文绝浮艳，必不成令器。
臣不上拔者，恐变陛下风雅。
帝以为名言。后如其言也。
杨素
封德彝之少也，仆射杨素见而奇之，遂妻以侄女。
常抚座曰：封郎必居此坐。
后讨辽东，封公船没，众皆谓死。
杨素曰：封郎当得仆射，此必未死。
使人求之。
公抱得一板，没于大海中，力尽欲放之，忽忆杨公之言，复勉力持之，胸前为板所摩击，肉破至骨。众接救得之。后果官至仆射。
王义方
员半千本名余庆，师事王义方。义方重之。尝谓曰：五百年一贤，足下当之矣。
因改名半千。
李绩武德初，李绩得黎陽仓，就食者数十万人。
魏征、高季辅、杜正伦、郭孝恪皆客游其所，一见于众人之中，即加礼敬。
平武牢获郑州长史戴胄，释放推荐之。
当时认为有知人之鉴。
英公
高宗时，蛮群聚为寇。讨之辄不利，乃以徐敬业为刺史。
彼州发卒郊迎，敬业尽放令还，单骑至府。
贼闻新刺史至。
皆缮理以待，敬业一无所问。处分他事毕，方曰：贼皆安在？曰：在南岸。
乃从一二佐吏而往。
其祖英公闻之，壮其胆略。曰：吾不办此。然破家者，必此儿也。刘奇
唐证圣中，刘奇为侍郎，注张文成、司马锽为御史。
二人因申屠玚以谢。奇正色曰：举贤无私，何见谢？
张鷟
唐娄师德，荥阳人也，为纳言。
客问浮休子曰：娄纳言何如？
答曰：纳言直而温，宽而栗，外愚而内敏，表晦而里明，万顷之波，浑而不浊，百练之质，磨而不磷，可谓淑人君子，近代之名公者焉。客曰：狄仁杰为纳言，何如？
浮休子曰：粗览经史，薄闲文笔，箴规切谏，有古人之风。
剪伐淫祠，有烈士之操。心神耿直。涅而不淄。
胆气坚刚。明而能断。
晚途钱癖，和峤之徒与？
客曰：凤阁侍郎李昭德，可谓名相乎？
俄伏法焉。又问洛阳令来俊臣，雍容美貌，忠赤之士乎？
答曰：俊臣面柔心狠。
行险德薄。巧辩似智。巧谀似忠，倾覆邦家，诬陷良善，其汪充之徒欤？蜂虿害人，终为人所害。
无何，为太仆卿，戮于西市。
又问武三思可谓名王哉？
答曰：三思凭藉国亲，位超衮职，貌象恭敬，心极残忍，外示公直，内结阴谋，弄王法以复仇，假朝权而害物，晚封为德静王，乃鼎贼也，不可以寿终。
竟为节愍太子所杀。
又问中书令魏元忠，耿耿正直，近代之名臣也。
果坐事长流思州，忧恚而卒。又问中书令李峤何如，答曰：李公有三戾，性好荣迁，憎人升进；性好文章，憎文才笔；性好贪浊，憎人受赂。
亦如古者有女君，性嗜肥鲜，禁人食肉，性爱绮罗，断人衣锦；性好淫纵，憎人畜声色。
此亦李公之徒也。
又问司刑卿徐有功何如？
答曰：有功耿直之士也。明而有胆，刚而能断。
处陵夷之运，不偷媚以取容；居版荡之朝，不逊辞以苟免，来俊臣罗织者，有功出之；袁智弘锻炼者，有功宽之，蹑虎尾而不惊，触龙鳞而不惧。凤跱鸱枭之内，直以全身；豹变豺狼之间，忠以远害。
若值清平之代，则张释之、于定国岂同年而语哉？
又问司农卿赵履温何如？
答曰：履温心不涉学，眼不识文，貌恭而性狠，智小而谋大，趑趄狗盗，突忽猪贪，晨羊诱外，不觉其死，夜蛾覆烛，不觉其毙，头寄于颈，其能久乎？
后从事韦氏为逆，夷其三族。
又问郑愔为选部侍郎，何如？
答曰：愔猖獗小子，狡猾庸人，浅学浮词，轻才薄德，狐蹲贵介，雉伏权门，前托俊臣，后附张易，折支德静之室，舐痔安乐之庭，鸋鳷栖于苇苕，魦鲿游于沸鼎；既无雅量，终是凡材。以此求荣。
得死为幸。后果谋反伏诛。
李峤
御史裴周使幽州日。见参谋姓胡，云是易州人，不记名。
项有刀痕。问之。
对曰：某昔为番官，曾事特进李峤。
峤奖某聪明，每有诗什，皆令收掌。
常熟视谓之曰：汝甚聪明，然命薄。
少官禄，年至六十已上，方有两政。
三十有重厄，不知得过否。
尔后轗轲，不得觅身名。
胡至三十，忽遇孙佺北征，便随入军。
军败，贼刃颈不断。
于积尸中卧，经一宿，乃得活。
自此已后，每忆李公之言，更不敢觅官。
于寺中洒扫，展转至六十。因至盐州，于刺史郭某家为客。
有日者见之，谓刺史曰：此人有官禄，今合举荐，前十月当得官。
刺史曰：此边远下州，某无公望，岂敢辄荐举人？
俄属有恩赦，今天下刺史各举一人。
某年五月，郭举此人有兵谋。
至十月，策问及第，得东宫卫佐官，仍参谋范阳军事。
郑杲
唐圣历中，侍郎郑杲注韩思复太常博士，元希声京兆府士曹参军，尝谓人曰：今年当选，得韩元二子，是吏部不负朝廷矣。
卢从愿
唐景云中，卢从愿为侍郎。杜暹自婺州参军注郑县尉，后为户部尚书。
卢自益州长史入朝，杜立于上。
乃曰：选人定如何？
卢曰：亦由仆藻鉴，遂使明公展千里之足。
裴宽
尚书裴宽罢郡西归，沂流停午，因维舟暂驻。
见一人坐树下，衣服故弊，因命与语，大奇之，遂为知心，曰：以君才识，必自富贵，何贫也？
举一船钱帛奴婢贶之，客亦不让所惠。
语讫上船，偃蹇者鞭扑之。
裴公益奇之，其人乃张徐州也。韦诜
润州刺史韦诜，自以族望清华，尝求子婿，虽门地贵盛，声名籍甚者，诜悉以为不可。
遇岁除日，闲无事，妻孥登城眺览，见数人方于园圃有所瘗。
诜异之，召吏指其所，使访求焉。
吏还白曰：所见乃参军裴宽所居也，令与宽俱来。
诜诘其由，宽曰：某常自戒，义不以苞苴污其家。
今日有人遗鹿，置之而去。
既不能自欺，因于家童瘗于后园，以全其所守。
不谓太守见之。诜因降阶曰：某有息女，愿授君子。
裴拜谢而去，归谓其妻曰：尝求佳婿，今果得之。
妻问其谁，即向之城上所见瘗物者。
诜妻涕泣于帷下。既退，诜谓其妻曰：爱其女，当令作贤公侯之妻。
奈何白如瓠者人奴之材？诜竟以女妻之，而韦氏与宽偕老。其福寿贵盛，亲族莫有比焉。
故开元天宝，推名家旧望，以宽为称首。
裴谈
苏颋年五岁，裴谈过其父。
颋方在，乃试诵庾信《枯树赋》。
将及终篇，避谈字，因易其韵曰：昔年移柳，依依汉阴。
今看摇落，凄怆江浔。
树犹如此，人何以任。
谈骇叹久之，知其他日必主文章也。
