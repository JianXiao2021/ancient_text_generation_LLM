陈鸾凤建州山寺萧氏子周洪萧浣僧文净徐智通雷公庙南海陈义
叶迁韶元稹裴用东阳郡山段成式伯智空
陈鸾凤
唐元和中，有陈鸾凤者，海康人也。
负气义，不畏鬼神，乡党咸呼为后来周处。
海康者，有雷公庙，邑人虔洁祭祀。
祷祝既淫，妖妄亦作。
邑人每岁闻新雷日，记某甲子。一旬复值斯日，百工不敢动作。
犯者不信宿必震死，其应如响。
时海康大旱，邑人祷而无应。鸾凤大怒曰： 我之乡，乃雷乡也。
为神不福，况受人奠酹如斯，稼穑既焦，陂池已涸，牲牢飨尽，焉用庙为！ 
遂秉炬爇之。
其风俗，不得以黄鱼彘肉，相和食之，亦必震死。
是日，鸾凤持竹炭刀，于野田中，以所忌物相和啖之，将有所伺。
果怪云生，恶风起，迅雷急雨震之。
鸾凤乃以刃上挥，果中雷左股而断。
雷堕地，状类熊猪，毛角，肉翼青色，手执短柄刚石斧，流血注然，云雨尽灭。
鸾凤知雷无神，遂驰赴家，告其血属曰： 吾断雷之股矣，请观之。 
亲爱愕骇，共往视之，果见雷折股而已。
又持刀欲断其颈，啮其肉。
为群众共执之曰： 霆是天上灵物，尔为下界庸人。辄害雷公，必我一乡受祸。 
众捉衣袂，使鸾凤奋击不得。
逡巡，复有云雷，裹其伤者，和断股而去。
沛然云雨，自午及酉，涸苗皆立矣。
遂被长幼共斥之，不许还舍。
于是持刀行二十里，诣舅兄家，及夜，又遭霆震，天火焚其室。
复持刀立于庭，雷终不能害。
旋有人告其舅兄向来事，又为逐出。
复往僧室，亦为霆震，焚热如前，知无容身处，乃夜秉炬，入于乳穴嵌孔之处，后雷不复能震矣，三暝然后返舍。
自后海康每有旱，邑人即醵金与鸾凤，请依前调二物食之，持刀如前，皆有云雨滂沱，终不能震。
如此二十余年，俗号鸾凤为雨师。
至大和中，刺史林绪知其事，召至州，诘其端倪。鸾凤云： 少壮之时，心如铁石。鬼神雷电，视之若无当者。
愿杀一身，请苏万姓，即上玄焉能使雷鬼敢骋其凶臆也！ 遂献其刀于绪，厚酬其直。
建州山寺
唐柳公权侍郎，尝见亲故说：元和末，止建州山寺。夜半，觉门外喧闹，潜于窗棂中窥之。
见数人运斤造雷车，宛如图画者。
久之，一嚏气，忽斗暗，其人双目遂昏。
萧氏子
唐长庆中，兰陵萧氏子，以胆勇称。
客游湘楚，至长沙郡，舍于仰山寺。
是夕，独处撤烛。
忽暴雷震荡檐宇，久而不止。
俄闻西垣下，窸窣有声。
萧恃膂力，曾不之畏。
榻前有巨棰，持至垣下。俯而扑焉，一举而中。
有声甚厉，若呼吟者。
因连扑数十，声遂绝，风雨亦霁。
萧喜曰： 怪且死矣。 
迨晓，西垣下睹一鬼极异。
身尽青，伛而庳。有金斧木楔，以麻缕结其体焉。
瞬而喘，若甚困状。
于是具告寺僧观之。
或曰： 此雷鬼也，盖上帝之使耳。
子何为侮于上帝？
祸且及矣。 
里中人具牲酒祀之，俄而云气曛晦，自室中发，出户升天，鬼亦从去。
既而雷声又兴，仅数食顷方息。
萧气益锐，里中人皆以壮士名焉。
周洪唐处士周洪云。宝历中，邑客十余人，逃暑会饮。
忽骤风雨，有物堕如玃，两目睒睒，众惊伏于床下。
倏忽上阶周视，俄失所在。
及雨定，稍稍能起，相顾，但耳悉泥矣。
邑人云，向来雷震，牛战鸟坠，而邑客止觉殷殷然。
萧浣唐萧浣，初至遂州，造二幡刹，施于寺。
斋庆毕，作乐。
忽暴雷震刹，俱成数十片。
至来岁雷震日，浣死。
僧文净
唐金州水陆院僧文净，因夏屋漏，滴于脑，遂作小疮。
经年，若一大桃。
来岁五月后，因雷雨霆震，穴其赘。
文净睡中不觉，寤后唯赘痛。
遣人视之，如刀割，有物隐处，乃蟠龙之状也。
徐智通
唐徐智通，楚州医士也。
夏夜乘月，于柳堤闲步。忽有二客，笑语于河桥，不虞智通之在阴翳也。
相谓曰： 明晨何以为乐？ 
一曰： 无如南海赤岩山弄珠耳。 
答曰： 赤岩主人嗜酒，留客必醉。
仆来日未后，有事于西海，去恐复为萦滞也。
不如只于此郡龙兴寺前，与吾子较技耳。 
曰： 君将何戏？ 
曰： 寺前古槐，仅百株。我霆震一声，剖为纤茎，长短粗细，悉如食箸。
君何以敌？ 
答曰： 寺前素为郡之戏场，每日中，聚观之徒，通计不下三万人。
我霆震一声，尽散其发，每缕仍为七结。 
二人因大笑，约诺而去。
智通异之，即告交友六七人，迟明，先俟之。
是时晴朗，已午间，忽有二云，大如车轮，凝于寺上。
须臾昏黑，咫尺莫辨。
俄而霆震两声，人畜顿踣。
及开霁，寺前槐林，劈栉分散，布之于地，皆如算子。大小洪纤，无不相肖。
而寺前负贩戏弄观看人数万众，发悉解散，每缕皆为七结。
又洛京天津桥，有儒生，逢二老人言话，风骨甚异。
潜听之，云： 明日午时，于寺中斗疾速。一人曰： 公欲如何？ 
一人曰： 吾一声，令寺内听讲驴马尽结尾。 
一人曰： 吾一声，令十丈幡竿尽为算子，仍十枚为一积。 
儒生乃与一二密友，于寺候之。
至午，果雷雨。霹雳一声，客走出视，驴马数百匹尽结尾。
一声，幡竿在廊下为算子，十枚一积。
雷公庙
雷州之西雷公庙，百姓每岁配连鼓雷车。
有以鱼彘肉同食者，立为霆震，皆敬而惮之。
每大雷雨后，多于野中得黳石，谓之雷公墨。叩之鈖然，光莹如漆。
又如霹雳处，或土木中，得楔如斧者，谓之霹雳楔，小儿佩带，皆辟惊邪；孕妇磨服，为催生药。必验。
南海
南海秋夏间，或云物惨然，则见其晕如虹，长六七尺，此候则飓风必发，故呼为飓母。
见忽有震雷，则飓风不作矣。
舟人常以为候，预为备之。陈义
唐罗州之南二百里，至雷州，为海康郡。
雷之南濒大海，郡盖因多雷而名焉，其声恒如在檐宇上。
雷之北高，亦多雷，声如在寻常之外。
其事雷，畏敬甚谨，每具酒肴奠焉。
有以彘肉杂鱼食者，霹雳辄至。
南中有木名曰掉，以煮汁渍梅李，俗呼为棹汁。杂彘肉食者，霹雳亦至。犯必响应。
牙门将陈义传云： 义即雷之诸孙。
昔陈氏因雷雨昼冥，庭中得大卵，覆之数月，卵破，有婴儿出焉。
目后日有雷扣击户庭，入其室中，就于儿所，似若乳哺者。
岁余，儿能食，乃不复至，遂以为己子。
义即卵中儿也。又云： 尝有雷民，畜畋犬，其耳十二。
每将猎，必笞犬，以耳动为获数。未尝偕动。
一日，诸耳毕动。
既猎，不复逐兽。至海旁测中嗥鸣。
郡人视之，得十二大卵以归，置于室中。后忽风雨，若出自室。
既霁就视，卵破而遗甲存焉。
后郡人分其卵甲，岁时祀奠，至今以获得遗甲为豪族。
或阴冥云雾之夕，郡人呼为雷耕。晓视野中，果有垦迹。
有是乃为嘉祥。
又时有雷火发于野中，每雨霁，得黑石，或圆或方，号雷公墨。
凡讼者投牒，必以雷墨杂常墨书之为利。
人或有疾，即扫虚室，设酒食，鼓吹幡盖，迎雷于数十里外。
既归。屠牛彘以祭，因置其门。
邻里不敢辄入，有误犯者为唐突，大不敬，出猪牛以谢之。
三日又送，如初礼。
又云。尝有雷民，因大雷电，空中有物，豕首鳞身，状甚异。民挥刀以斩，其物踣地，血流道中，而震雷益厉。
其夕凌空而去。
自后挥刀民居室，频为天火所灾。虽逃去，辄如故。
父兄遂摈出，乃依山结庐以自处，灾复随之。因穴崖而居，灾方止。
或云，其刀尚存。
雷民图雷以祀者，皆豕首鳞身也。
叶迁韶
唐叶迁韶，信州人也。
幼岁樵牧，避雨于大树下。
树为雷霹，俄而却合，雷公为树所夹，奋飞不得迁。韶取石楔开枝，然后得去。
仍愧谢之，约曰： 来日复至此可也。 
如其言至彼，雷公亦来，以墨篆一卷与之，曰： 依此行之，可以致雷雨，祛疾苦，立功救人。
我兄弟五人，要闻雷声，但唤雷大雷二，即相应。
然雷五性刚躁，无危急之事，不可唤之。 
自是行符致雨，咸有殊效。
尝于吉州市大醉，太守擒而责之，欲加楚辱。
迁韶于庭下大呼雷五。
时郡中方旱，日光猛炽，霹震一声，人皆颠沛。
太守下阶礼接之，请为致雨。
信宿大霪，田原遂足，因为远近所传。
游滑州，时方久雨，黄河泛滥。官吏备水为劳，忘其寝食。
迁韶以铁札，长二尺，立一符于河岸上。水涌溢堆阜之形，而沿河流下，不敢出其符外。人免垫溺，如今传之。
或有疾请符，不择笔墨，书而援之，皆得其效。
多在江浙间周游，好啗荤腥，不修道行。
后不知所之。
元稹
唐元稹镇江夏。
襄州贾墅有别业。构堂，架梁才毕，疾风甚雨。
时户各输油六七瓮，忽震一声，瓮悉列于梁上，都无滴汙于外。
是年稹卒。
裴用
唐大和，濮州军吏裴用者，家富于财。年六十二，病死。
既葬旬日，霆震其墓，棺飞出百许步，尸柩零落。
其家即选他处重瘗焉，仍用大铁索系缆其棺。
未几，震如前。
复选他处重瘗，不旬日，震复如前，而棺柩灰尽，不可得而收矣。
因设灵仪，招魂以葬。
东阳郡山
唐东阳郡，滨于浙江，有山周数百里，江水曲而环焉，迁滞舟揖，人颇病之。
常侍敬昕，大和中出守。
其山一夕云物曛晦，暴风雷电，动荡室庐。江水腾溢，莫不惶惑。
迨晓方霁。
人往视之，已劈而中分，相远数百步，引江流直而贯焉。其环曲处，悉填以石，遂无萦绕之患。
段成式伯
唐段成式三从伯父，少时于阳羡亲旧舍，夜值雷雨，每电起光中，见有人头数十，大于栲栳。
智空
唐晋陵郡建元寺僧智空，本郡人，道行闻于里中，年七十余。
一夕既阖关，忽大风雷，若起于禅堂，殷然不绝。
烛灭而尘坌，晦黑且甚，檐宇摇震。
矍然自念曰： 吾弃家为僧，迨兹四纪，暴雷如是，岂神龙有怒我者？ 
不然，有罪当雷震死耳。 
既而声益甚，复坐而祝曰： 某少学浮屠氏，为沙门迨五十余年，岂所行乖于释氏教耶？
不然，且有黩神龙耶？
设如是，安敢逃其死？
傥不然，则愿亟使开霁，俾举寺僧得自解也。 
言竟，大声一举，若发左右。茵榻倾糜，昏霾颠悖，由是惊慑仆地。
仅食顷，声方息，云月晴朗。
然觉有腥腐气，如在室内，因烛视之，于垣下得一蛟皮，长数丈，血满于地。
乃是禅堂北有槐，高数十寻，为雷震死，循理而裂，中有蛟蟠之迹焉。
