谢晦尼智通王袭之周宗沈僧复僧道志唐文伯崔平业王镇恶郭祖深卫元宗姜胜生傅奕并州人薛孤训巂州县令丁零唐武宗王义逸赘肉西明寺明相寺僧义孚开照寺盗僧绍明潼江军
谢晦
宋尚书谢晦为荆州刺史，谓塔寺不宜在人间，当移之郭外，乃自率部下至新寺门，遣队士八十，持刀斧，毁坏浮图，尊像纵横，瓦木倾坠。
俄而云雾暗天，风尘勃起，晦冥即怖走，队人惊散，莫知所以。
晦等夜梦，咸见沙门，飞腾空中，光明显赫。
又见二人，形悉丈余，容姿甚伟，厉声嗔曰： 所行反道，寻当自知。
其后，队人满身著癞疾，经时而死。
余人并犯法就终，谢晦连年患瘠病，后因谋叛，合家被诛，皆非命而卒。
尼智通
宋尼智通，京师简静尼也，年貌殊少，信道不笃。
元嘉九年，师死罢道，嫁为魏郡梁甫妾，生一男，年七岁，家甚贫穷，无以为衣。
智通为尼时，有数卷素无量寿法华等经，悉练捣之，以衣其儿。
居一年而得病，恍惚惊悸，肌体坏烂，状若火疮，有细白虫，日去升余，惨痛烦毒，昼夜号叫。常闻空中语云： 坏经为衣，得此报也。 
旬余而死。
王袭之
宋吴兴太守琅琊王袭之，有学问，爱老庄而不信佛，唯事宰杀。
初为晋西省郎中，性好宾客，于内省前养一双鹅，甚爱玩之。
夜忽梦鹅口衔一卷经，可十纸许，取看皆说罪福之事，明旦果见，乃是佛经。
因是不敢宰杀，笃信过人。
周宗
周宗者，广陵郡人也。
宋元嘉七年，随到彦之北伐。
王师失利，与同邑六人逃窜。
间行于彭城北，遇一空寺，无有僧徒，中有形像，以水晶为相，因共窃取之，乃出村贷食。
其一人羸病，等辈皆轻之，独不得分与。
既而各还家，三四年中，宗等五人，相继病癞而死。不得分者独获免。
沈僧复
宋吴兴沈僧复，大明末，本土饥荒，逐食至山阳。
昼入村野乞食，夜还寄寓寺舍左右。
时山阳诸小形铜像甚众，僧复与其乡里数人，积渐窃取，遂囊箧数四悉满，复因将还家，共铸为钱。事既发觉，执送出都，入舡便云： 见人以火烧之。 
昼夜叫呼，自称楚毒不可忍，未及刑坐而死，举体皆拆裂，状如火烧。
吴郡朱亨，亲识僧复。
僧道志
宋沙门僧道志者，北多宝僧也。
尝为众僧令知殿塔，自窃幡盖等宝饰。所取甚众，后遂偷像眉间珠相，既而开穿垣壁，若外盗者，故僧众不能觉也。
积旬余而得病，便见异人，以戈矛刺之，时来时去，辄惊叫，应声流血。
初犹日中一两如此，其后病甚，刺者稍数，疮痍变遍体，呻呼不能声。
同寺僧众，颇疑其有罪，欲为忏谢。
始问，犹讳而不言。将尽二三日，乃具自陈列，泣涕请救曰： 吾愚悖不通，谓无幽途，失意作罪，招此殃酷，生受楚拷，死婴刀镬，已糜之身，唯垂哀恕，今无复余物，唯衣被毡履，或足充一会。 
并频请愿，具为忏悔者。
偷像相珠有二枚，一枚已属妪人，不可复得；一以质钱，在陈昭家，令赎取。
道志既死，诸僧合集，赎得相珠，并设斋忏。
初工人复相珠时，展转回趣，终不安合，众僧复为礼拜烧香，乃得著焉。
年余，而同学等于昏夜间，闻空中有语，详听即道志声也。自说云： 自死已来，备婴痛毒，方累年劫，未有出期。
赖蒙众僧哀怜救护，赎像相珠，故苦酷之中，时有间息，感恩无已，故暂来称谢。 
言此而已，闻其语时，腥腐臭气，苦痛难过。
言终久之，乃稍歇。
唐文伯
宋唐文伯，东海赣榆人也。弟好蒲博，家资都尽。
村中有寺，经过人或以钱上佛，弟屡窃取。
后病癞，卜者云： 祟由盗佛钱。 
父怒曰： 佛是何神，乃令我儿致此！
吾当试更虏夺，若复能病，可也。 
前县令何欣之妇，上织成宝盖带四枚，乃盗取为腰带。
不百日，复得恶病。发疮之始，起腰带处。
崔平业
梁人崔平业者，善弓马，为武士监军。
一生以偷佛熔铜为业，卖铜以供酒肉，心无惭惧。
年五十，妻子兄弟并死，业一身忽病目障，饥寒并至，饿死。
王镇恶
梁人进士王镇恶，有学问而无善心，出言多所非毁，亦为时人所嫌。
轻慢佛法，见僧必侮诮。
后以教学为业，时有鹿溪寺僧法满寄铜钟一口于其学内，未取之间，镇恶盗以铸钱。
后与僧法满对誓，经年重病，而舌弯缩，口不得言。
既知负誓，乃舍资铸钟赎罪。至死，口不得言。
郭祖深
梁人郭祖深，上梁武一十八条事，请废郭内小寺及无业僧尼，梁武不纳。
后梦见神唾之，遂病癞，虽悔不差。
卫元宗
卫元宗毁法之后，身著热风，委顿而死。
姜胜生
冀州故观城人姜胜生，唐武德末年，忽遇恶疾，遂入蒙山医疗，积年不损。
后始还家，身体疮烂，手足指落。
夜眠，忽梦见一白石像，可长三尺许，谓之曰： 但为我续手，令尔即差。 
至旦，忽忆于武德初年，在黍地里打雀，于故村佛室中，取维摩经裂破，用系杖头吓雀。
有人见者云： 盗裂经大罪。 
胜生反更恶骂，遂入堂中，打白石像右手落，梦中所见，宛然旧像。
遂往佛前，头面作礼，尽心悔过。
顾匠续其像手，造经四十卷，营一精舍。一年之内，病得痊，乡人号为圣像。
傅奕
唐太史令傅奕，本太原人，隋末，徙至扶风。
少好博学，善天文历数，聪辩，能剧谈。
自武德贞观中，尝为太史令，性不信佛法，每轻僧尼，至以后像为砖瓦之用。
贞观十四年秋，暴病卒。
初奕与同伴傅仁均、薛颐，并为太史令，颐先负仁均钱五千，未偿而仁均死，后颐梦见仁均，言语如平常。颐因问曰： 先所负钱，当付谁人？ 
仁均曰： 可以付泥犁人。 
问是谁，答曰： 太史令傅奕是也。 
既而寤。
是日夜，少府监冯长命又梦己在一处，多见先亡人，长命问经文说罪福之报，未知审定有否，答曰： 皆悉有之。 
又问如傅奕者，生平不信，死受何报，答曰： 罪福定有，然傅奕已配越州为泥犁矣。 并州人
并州有人解画，曾陷北虏，突厥可汗遣画佛像。
此人时偷彩色，恐被搜获，纸裹塞鼻中，鼻中血出数升。
此人后为僧，唐贞观中，于山东住寺，渐渐患鼻。二三年，后鼻中生肉，甚大如桃，脓血狼藉，酸痛不已。
后请僧灵顗忏悔，病亦不愈，十年始亡。
灵顗尝住慈恩寺，说其事。
薛孤训
唐贞观二十年，征龟兹。
有薛孤训者，为行军仓曹。
军及屠龟兹后，乃于精舍剥佛面金，旬日之间，眉毛尽落。
还至伊州，乃于佛前悔过，以所得金皆为造功德。
未几，眉毛复生。
巂州县令
唐贞观中，有人任巂州一县令，往高昌，于寺得一真珠像。
至京师，诸大寺欲与千贯钱买之，不肯，遂毁破，卖得一千三百贯。
后月余患肿，寤寐之间，见一僧云： 何因毁坏尊像？ 
遂遣人拔其舌，长尺余，苦痛呻吟，数日而死。
德安县令薛逵备知此事。
丁零
相州邺城中，有丈六铜立像一躯。
贼丁零者，志性凶悖，无有信心，乃弯弓射像，箭中像面，血下交流，虽加莹饰，血痕犹在。又选五百力士，令挽仆地，消铸为铜，拟充器用。
乃口发大声，响烈雷震，力士亡魂丧胆，人皆仆地，迷闷宛转，怖不能起。由是贼侣惭惶，归信者众。
丁零后时著疾，被诛乃死。
唐武宗
长安城北有古冢，高十数丈，传云周穆王陵也。
唐会昌六年，正月十五日，有人夜行至陵下，闻人语于林间，意其盗也，因匿于草莽中伺焉。
俄有人自空而来，朱衣执版，宣曰： 冢尉何在？ 
二吏出曰： 在位。 
因曰： 录西海君使者，何时当至？ 
吏曰： 计程十八日方来。 
朱衣曰： 何稽？ 
对曰： 李某坐毁圣教，减一纪算，当与西海君同日录其魂。 
忽有贾客铃声自东来，朱衣与二吏俱不复见。
后数月，帝果晏驾。
帝英毅有断，勤于庶政，至如迎贵主以破羌族，复内地而歼狡穴，武功震耀，肃宪之次也。
然金人之教，不可厚诬，则秦时焚书坑儒，后华山中有告祖龙之死者，事不谬矣。
王义逸
唐会昌中，有王义逸者，护凤翔军，值武宗斥毁佛刹。
义逸以家财易诸瓦木，取其精者，遂大营市邸，并治其第，为岐下之甲焉。
居三年，一日有小吏入告，有不便事，且泣曰： 某适方就室假寐，有紫衣人招入一朱户，则类将军之第也。
见丝竹绮罗，宾客列坐满堂，独无将军。紫衣人指阶下一径曰： 此路可见公主人。 
因北趋，见荆棘满地，其路才可容人，步至低屋，排户而入，见将军卧于床上，系其手足，有人持火至，方爇其发，因出涕而言曰： 吾不幸，生好贾贩僧寺材础，以贪其利，今系于此，后三日当死。君归为我告其家，速毁邸第，以归佛寺，不可辄留。
既而焰炽，不能尽言， 义逸怒而叱之。
明日，果脑发痈，三日而卒。
赘肉
释氏因果，时有报应。
近岁有一男子，既贫且贱，于上吻忽生一片赘肉，如展两手许大，下覆其口，形状丑异，殆不可言。
其人每饥渴，则揭赘肉以就饮啜，颇甚苦楚。
或问其所因。
则曰： 少年无赖，曾在军伍，常于佛寺安下，同火共刲一羊，分得少肉，旁有一佛像，上吻间可置之，不数日婴疾，遂生此赘肉焉。 
西明寺
长安城西明寺钟，寇乱之后，缁徒流离，阒其寺者数年。
有贫民利其铜，袖锤錾往窃凿之，日获一二斤，鬻于阛阓。
如是经年，人皆知之，官吏不禁。
后其家忽失所在，市铜者亦讶其不来。
后官欲徙其钟于别寺，见寺钟平堕在阁上，及仆之，见盗钟者抱锤錾，俨然坐于其间，既已干枯矣。
明相寺
凤州城南有明相寺，佛数尊，皆饰以金焉。
乱罹之后，有贫民刮金，鬻而自给，迨至时宁，金彩已尽。
于是遍身生癣，痒不可忍，常须以物自刮，皮尽至肉，肉尽至骨而死焉。
毁佛之咎，昭报如此。
僧义孚
僧义孚，青社人，解琴。
寓于江陵龙兴寺，行止诡谲。府主优容之，俾赍钱帛，诣西川写藏经。
或有人偷窃社户所造藏经出货，义孚以廉价赎之，其羡财遂为所有。
一旦发觉，卖经者毙于枯木下。
此僧虽免罪，未久得疾，两唇反引，有以驴口，其热痛不可忍也，人皆畏见，苦楚备极而死。
同寺有数辈，贩鬻经像，惧而舍财，修功德，以孚为鉴戒。
开照寺盗
伪蜀金堂县三学山开照寺，夜群寇入寺，劫掠缁徒罄尽。
寺元有释迦藕丝袈裟，为千载之异物也，贼曹分取，与其妻拆而易之。
夫妻当时，手指节节堕落，须鬓俱坠，寻事败。
戮于市。
僧绍明
伪蜀大慈寺赐紫慈昭大师绍明，主持文殊阁，常教化钱物，称供养菩萨圣像。
积有星岁，所获太半入己。
后染病，恒见火烧顶至足，周而复始，不胜其苦。
悔过忏谢，唱施衣，竟不获免。
潼江军
伪蜀潼江，起军攻取阆州，兵火烧劫，闾里荡尽。
佛寺有大钟在地，有一卒运大石击钟，令碎而鬻之。钟破裂流迸，正中卒胫，双折而死。
