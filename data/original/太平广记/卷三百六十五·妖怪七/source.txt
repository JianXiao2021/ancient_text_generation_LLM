王申子韩佽许敬张闲太原小儿李师古孟不疑戴詧杜悰郑絪河北军将
宫山僧
王申子
贞观中，望苑驿西有民王申，手植榆于路旁，成林，构茅屋。
夏月，常馈浆于行人，官客即延憩具茗。
有儿年十三，每令伺客。
一日，白其父，路有女子求水，因令呼入。
女年甚少，衣碧襦白幅巾。
自言家在南十余里，夫死无儿，今服禫矣。将适马嵬访亲情，丐衣食。
语言明晤，举止可爱。王申乃留食，谓曰：今日已暮，可宿此，达明去也。
女亦欣然从之，其妻内之后堂，呼为妹，倩裁衣数事。自午至戌，悉办。
针指细密，殆非人工。
申大惊异，妻尤爱之。
乃戏曰：妹能为我作新妇乎？
女笑曰：身既无托，愿执井灶。
王申即日，借衣贯酒，礼纳为新妇。
其夕暑热，戒其夫，近多盗，不可辟门。
即举巨椽，捍户而寝。
及夜半，王申妻梦其子被发诉曰：被食将尽矣！
妻惊，欲省其子。
王申曰：渠得好新妇，喜极呓言耶。
妻还睡，复梦如初。
申与妻秉烛，呼其子及新妇，悉不应。
扣其户，户牢如键。
乃坏门阖。
才开，有一物，圆目凿齿，体如蓝色，冲人而去。
其子唯余脑骨及发而已。韩佽
韩佽在桂州。妖贼封盈，能为数里雾。
先是尝行野外，见黄蝶数十，因逐之，至大树下而灭。
掘得石函，素书大如臂，遂成左道。
归之如市，乃声言某日收桂州。有紫气者，我必胜。
至期，果有紫气如匹帛，亘于州城上。
白气直冲之，紫气遂散。
忽大雾，至午稍霁。
州宅诸树，滴下铜佛。
大如麦，不知其数。
是年韩卒。
许敬张闲
唐贞元中，许敬、张闲同读书于偃月山。
书堂两间，人据其一，中隔有丈。
许西而张东，各开户牖。
初敬遽相勖励，情地甚狎。
自春徂冬，各秉烛而学。
一夜二更，忽有一物，推许生户而入。
初意其张生，而不之意。
其物已在案侧立。
及读书遍，乃回视。
方见一物，长可五尺余，虎牙狼目，毛如猿玃，爪如鹰鹯，服豹皮褌，见许生顾盼，乃叉手端目，并足而立。
许生恐甚，遂失声，连叫张生相救。
如是数百声。
张生灭烛，柱户佯寝，竟不应之。
其物忽倒行，就北壁火炉所，乃蹲踞视。
许生呼张生不已。
其物又起，于床下取生所用伐薪斧，却回而坐，附火复如初。
良久，许生乃安心定气而言曰：余姓许名敬。辞家慕学，与张闲同到此。不早谒诸山神，深为罪耳。
然浮俗浅识，幸勿责之。
言已，其物奋起，叉手鞠躬，唯唯而出。
敬恨张生之甚也，翌日，乃撤书而归。
于是张生亦相与俱罢，业竟不成。
太原小儿
严绶镇太原，市中小儿如水际泅戏。忽见物中流流下，小儿争接。
乃一瓦瓶，重帛幂之。
儿就岸破之，有婴儿长尺余，遂迅走。
群儿逐之。
顷间，足下旋风起，婴儿已蹈空数尺。
近岸舟子，遽以篙击杀之。发朱色，目在顶上。
李师古
李师古治山亭，掘得一物，类铁斧头。
时李章武游东平，师古示之。
武惊曰：此禁物也，可饮血三斗。
验之而信。
孟不疑
东平未用兵时，有举人孟不疑客昭义。
夜至一驿，方欲濯足，有称淄青张评事者至，仆从数十。
孟欲谒之。
张被酒，初不顾。
孟因退就西间。
张连呼驿吏，索煎饼。
孟默窥之，且怒其傲。
良久，煎饼至。
孟见一黑物如猪，随盘，至灯影而灭。
如此五六返，张竟不察。
孟恐惧不睡。
张寻太鼾。
至三更，孟才寐。
忽见一人皂衣，与张角力。
久乃相捽入东偏房，拳声如杵。
顷之，张被发双袒而出，还寝床上。
至五更，张乃唤仆使，张烛巾栉。就孟曰：某昨醉中，都不知秀才同厅。
因命食，谈笑甚欢。时时小声曰：昨夜甚惭长者，乞不言也。
孟但唯唯。
复曰：某有故，不可早发。
秀才可先也。
探靴中，得金一挺，授孟曰：薄贶，乞密前事。
孟不敢辞，即前去。
行数里，方听捕杀人贼。
孟询诸道路，皆曰：淄青张评事，至其驿早发。
及明，但空鞍，失张所在。
骑吏返至驿寻索，驿西阁中有席角。
发之，白骨而已，无泊一蝇肉也。地上滴血无余，唯一只履在旁。
相传此驿旧凶，竟不知何怪。
举人祝元膺尝言：亲见孟不疑说，每诫夜食必须祭也。
祝又言：孟素不信释氏，颇能诗。其句云： 白日故乡远。青山佳句中。
后尝持念。
溺于游览，不复应举。
戴詧
临川郡南城县令戴詧，初买宅于馆娃坊。
暇日，与弟闲坐厅中。忽闻外有妇人聚笑声，或近或远。
詧颇异之。
笑声渐近，忽见妇人数十散在厅前，倏忽不见，如是累日，詧不知所为。
厅际有枯梨树，大合抱。意其为祥，因伐之。
根下有石，露如拳。掘之转阔，势如鏊形。
乃烈火其上。沃醋复凿。
深五六尺，不透。
忽见妇人绕坑，拊掌大笑，有顷，共牵詧入坑，投于石上。
一家惊惧。
妇人复还，大笑，詧亦随出。
詧才出，又失其弟。
家人恸哭，詧独不哭。
曰：他亦甚快活。何用哭也。
詧至死，不肯言其状。
杜悰
杜悰未达时，游江湖间。
值一程稍遥，昏暝方达一戍。
有传舍，居者多不安，或怖惧而卒。
驿将见悰骨气非凡，内思之，此或贵人。若宿而无恙，必将相也。
遂请悰舍于内，供待极厚。
到夜分，闻东序隙舍，洶洶如千万人声。
悰取纸，大署己之名，系于瓦石，掷之喧聒之处，其声即绝。
又闻西序复喧，即如前掷之，寻亦寂然，遂安寝。
迟明，驿吏问安。
公具述之，乃知必贵。以束素饯之。
及大拜。即访吏擢用。
郑絪
唐阳武侯郑絪罢相，自岭南节度入为吏部尚书，居昭国里。
弟缊为太常少卿，皆在家。
厨馔将备，其釜忽如物于灶中筑之，离灶尺余，连筑不已。
其旁有铛十余所，并烹庖将热，皆两耳慢摇。
良久悉能行，乃止灶上。
每三铛负一釜而行，其余列行引从，自厨中出。
在地有足折者，有废不用者，亦跳踯而随之。
出厨，东过水渠。诸铛并行，无所碍，而折足者不能过。
其家大小惊异，聚而视之，不知所为。
有小儿咒之曰：既能为怪，折足者何不能前？
诸铛乃弃釜于庭中，却过，每两铛负一折足者以过。
往入少卿院堂前，大小排列定。
乃闻空中轰然，如屋崩，其铛釜悉为黄埃黑煤，尽日方定。
其家莫测其故。
数日，少卿卒，相国相次而薨。
河北军将
湖城逆旅前，尝有河北军将过。
行未数里，忽有旋风如斗器，起于马前。
军将以鞭击之，转大。
遂旋马首，鬣起竖如植。
军将惧，下马观之。觉鬣长数尺，中有细绠，如红线。
马时人立嘶鸣。
军将怒，乃取佩刀拂之。
因风散灭，马亦死。
军将剖马腹视之，腹中已无肠。
不知何怪。
宫山在沂州之西鄙，孤拔耸峭，回出众峰。
环三十里，皆无人居。
贞元初，有二僧至山，荫木而居。精勤礼念，以昼继夜。
四远村落，为构屋室。
不旬日，院宇立焉。
二僧尤加悫励，誓不出房，二十余载。
元和中，冬夜月明。二僧各在东西廊，朗声呗唱。
空中虚静，时闻山下有男子恸哭之声。
稍近，须臾则及院门。
二僧不动，哭声亦止。
逾垣遂入。
东廊僧遥见其身绝大，跃入西廊，而呗唱之声寻辍。
如闻相击扑争力之状，久又闻咀嚼啖噬，啜吒甚励。
东廊僧惶骇突走。
久不出山，都忘途路。或仆或蹶，气力殆尽。
回望，见其人踉跄将至，则又跳迸。
忽逢一水，兼衣径渡毕，而追者适至。
遥诟曰：不阻水，当并食之。
东廊僧且惧且行，罔知所诣。
俄而大雪，咫尺昏迷。
忽得人家牛坊，遂隐身于其中。
夜久，雪势稍晴。
忽见一黑衣人，自外执刀枪，徐至栏下。
东廊僧省息屏气，向明潜窥。
黑衣蜘蹰徙倚，如有所伺。
有顷，忽院墙中般过两廊衣物之类。黑衣取之，束缚负担。
续有一女子，攀墙而出，黑衣挈之而去。
僧惧涉踪迹，则又逃窜，恍惚莫知所之。
不十数里，忽坠废井。
井中有死者，身首已离，血体犹暖，盖适遭杀者也。
僧惊悸，不知所为。
俄而天明，视之，则昨夜攀墙女子也。
久之，即有捕逐者数辈偕至。下窥曰：盗在此矣。
遂以索缒人，就井絷缚，加以殴击，与死为邻。
及引上，则以昨夜之事本末陈述。
而村人有曾至山中，识为东廊僧者。然且与死女子俱得，未能自解，乃送之于邑。
又细列其由，谓西廊僧已为异物啖噬矣。
邑遣吏至山中寻验，西廊僧端居无恙。
曰：初无物。但将二更，方对持念，东廊僧忽然独去。
久与誓约，不出院门。
惊异之际，追呼已不及矣。
山下之事，我则不知。
邑吏遂以东廊僧诳妄，执为杀人之盗。
榜掠薰灼，楚痛备施。
僧冤痛诬，甘置于死。
赃状无据，法吏终无以成其狱也。
逾月，而杀女窃资之盗，他处发败，具得情实。僧乃冤免。
