唐太宗购兰亭序汉王元昌欧阳询欧阳通虞世南褚遂良薛稷高正臣
王绍宗郑广文李阳冰张旭僧怀素
唐太宗
唐太宗贞观十四年，自真草书屏风，以示群臣。
笔力遒劲，为一时之绝。
尝谓朝臣曰：书学小道，初非急务。
时或留心，犹胜弃日。
凡诸艺业，未有学而不得者也，病在心力懈怠，不能专精耳。
又云：吾临古人之书，殊不学其形势，惟在骨力。
及得骨力，而形势自生耳。
尝召三品已上，赐宴于玄武门。
帝操笔作飞白书，众臣乘酒，就太宗手中相竞。
散骑常侍刘洎，登御床引手，然后得之。
其不得者，咸称洎登床，罪当死，请付法。太宗笑曰：昔闻婕妤辞辇，今见常侍登床。
购兰亭序
王羲之《兰亭序》。僧智永弟子辨才，尝于寝房伏梁上，凿为暗槛，以贮《兰亭》。
保惜贵重于师在日。贞观中，太宗以听政之暇，锐志玩书。
临羲之真草书帖，构募备尽，唯未得《兰亭》。
寻讨此书，知在辨才之所。
乃敕追师入内道场供养，恩赉优洽。
数日后，因言次，乃问及《兰亭》，方便善诱，无所不至。辨才确称往日侍奉先师，实常获见，自师没后，荐经丧乱，坠失不知所在。
既而不获，遂放归越中。
后更推究，不离辨才之处。
又敕追辨才入内，重问《兰亭》。
如此者三度，竟靳固不出。
上谓侍臣曰：右军之书，朕所偏宝。
就中逸少之迹，莫如《兰亭》。
求见此书，劳于寤寐。
此僧耆年，又无所用。
若得一智略之士，设谋计取之必获。
尚书左仆射房玄龄曰：臣闻监察御史萧翼者，梁元帝之曾孙。今贯魏州莘县，负才艺，多权谋，可充此使，必当见获。
太宗遂召见，翼奏曰：若作公使，义无得理。臣请私行诣彼，须得二王杂帖三数通。
太宗依给。翼遂改冠微服，至洛潭。随商人船，下至越州。
又衣黄衫，极宽长潦倒，得山东书生之体。
日暮入寺，巡廊以观壁画。遇辨才院，止于门前。
辨才遥见翼，乃问曰：何处檀越。
翼就前礼拜云：弟子是北人，将少许蚕种来卖。
历寺纵观，幸遇禅师。
寒温既毕，语议便合。
因延入房内，即共围棋抚琴，投壶握槊，谈说文史，竟甚相得。
乃曰：白头如新，倾盖如旧。
今后无形迹也。
便留夜宿，设缸面药酒果等。
江东云缸面，犹河北称瓮头，谓初熟酒也。
酣乐之后，请宾赋诗。
辨才探得来字韵，其诗曰：初酝一缸开，新知万里来。
披云同落寞，步月共徘徊。
夜久孤琴思，风长旅雁哀。非君有密术，谁照不燃灰。
萧翼探得招字韵，诗曰：邂逅款良宵，殷勤荷胜招。
弥天俄若旧，初地岂成遥。酒蚁倾还泛，心猨躁似调。
谁怜失群翼，长苦业风飘。妍蚩略同，彼此讽咏，恨相知之晚。通宵尽欢，明日乃去。
辨才云：檀越闲即更来。
翼乃载酒赴之。
兴后作诗，如此者数四。
诗酒为务，其俗混然。
经旬朔，翼示师梁元帝自书《职贡图》，师嗟赏不已。
因谈论翰墨，翼曰：弟子先传二王楷书法，弟子自幼来耽玩，今亦数帖自随。辨才欣然曰：明日来，可把此看。
翼依期而往，出其书以示辨才。
辨才熟详之曰：是即是矣，然未佳善也。
贫道有一真迹，颇是殊常。
翼曰：何帖？
才曰：《兰亭》。
翼笑曰：数经乱离，真迹岂在，必是响榻伪作耳。
辨才曰：禅师在日保惜，临亡之时，亲付于吾。
付受有绪，那得参差。
可明日来看。
及翼到，师自于屋梁上槛内出之。
翼见讫。故驳瑕指颣曰：果是响榻书也。
纷竞不定。
自示翼之后，更不复安于伏梁上。
并萧翼二王诸帖，并借留置于几案之间。
辨才时年八十余，每日于窗下临学数遍，其老而笃好也如此。
自是翼往还既数，童第等无复猜疑。
后辨才出赴邑汜桥南严迁家斋，翼遂私来房前。
谓童子曰：翼遗却帛子在床上。
童子即为开门。
翼遂于案上，取得《兰亭》及御府二王书帖，便赴永安驿。
告驿长陵诉曰：我是御史，奉敕来此。
今有墨敕，可报汝都督知。都督齐善行闻之，驰来拜谒。
萧翼因宣示敕旨，具告所由。
善行走使人召辨才，辨才仍在严迁家未还寺。
遽见追乎，不知所以。
又遣云，侍御须见。
及师来见御史，乃是房中萧生也。
萧翼报云：奉敕遣来取《兰亭》，《兰亭》今已得矣，故唤师来别。辨才闻语而便绝倒，良久始苏。
翼便驰驿南发，至都奏御，太宗大悦。
以玄龄举得其人，赏锦琜千段；擢拜翼为员外郎，加五品，赐银瓶一、金缕瓶一、马脑碗一、并实以珠。
内厩良马两匹，兼宝装鞍辔。宅庄各一区。
太宗初怒老僧之秘吝，俄以其年耄，不忍加刑。数月后，仍赐物三千段，谷三千石，便敕越州支给。
辨才不敢将入己用，乃造三层宝塔。
塔甚精丽，至今犹存。
老僧因惊悸患重，不能强饭，唯歠粥，岁余乃卒。
帝命供奉榻书人赵模、韩道政、冯承素、诸葛真等四人，各榻数本，以赐皇太子诸王近臣。
贞观二十三年，圣躬不豫，幸玉华宫含风殿。
临崩，谓高宗曰：吾欲从汝求一物，汝诚孝也，岂能违吾心耶，汝意何如？
高宗哽咽流涕，引耳而听受制命。
太宗曰：吾所欲得兰亭，可与我将去。
后随仙驾入玄宫矣。
今赵模等所榻在者，一本尚直钱数万也。
又一说王羲之尝书《兰亭会序》。隋末，广州好事僧得之。
僧有三宝，宝而持之。
一曰右军《兰亭》书，二曰神龟，三曰如意。
太宗特工书，闻右军兰亭真迹，求之得其他本，若第一本，知在广州僧，而难以力取。
故令人诈僧，果得其书。
僧曰：第一宝亡矣，其余何爱。
乃以如意击石，折而弃之；又投龟一足伤，自是不能行矣。
汉王元昌
唐汉王元昌，神尧之子，善行书。
诸王仲季并有能名，韩王、曹王，亦其亚也。
曹则妙于飞白，韩则工于草行。
魏王、鲁王，亦韩王之伦也。
欧阳询
唐欧阳询字信本，博览今古，官至银青光禄大夫率更令。
书则八体尽能，笔力劲险。
高丽爱其书，遣使请焉。
神尧叹曰：不意询之书名，远播夷狄。
真观十五年卒，年八十五。
询飞白、隶、行、草入妙，大篆、章草入能。
又率更尝出行，见古碑索靖所书。驻马观之，良久而去。
数步，复下马伫立。
疲则布毯坐观，因宿其傍，三日而后去。
今开通元宝钱，武德四年铸，其文乃欧阳率更书也。
欧阳通
唐欧阳通，询子。
善书，瘦怯于父。
常自矜能书，必以象牙犀角为笔管；狸毛为心；覆以秋兔毫；松烟为墨，末以麝香；纸必须坚薄白滑者乃书之，盖自重其书。
薛纯陀亦效欧草，伤于肥钝，亦通之亚也。
虞世南
虞世南字伯施，会稽人也，仕隋为秘书郎。
炀帝知其才，嫉其鲠直，一为七品十余年。
仕唐至秘书监。
文皇曰：世南一人，遂兼五绝。
一曰博学，二曰德行，三曰书翰，四曰词藻，五曰忠直。
有一于此，足谓名臣，而世南兼之。
行草之际，尤所偏工。
本师于释智永，及其暮齿，加以遒逸。
卒年八十九。伯施隶草行入妙。
褚遂良
褚遂良，河南人。父亮，太常卿。
遂良官至仆射，善书。
少则伏膺虞监，长则师祖右军，真书甚得其媚趣。
显庆中卒，年六十四。
遂良隶行入妙，亦尝师受史陵。
然史亦有古直，伤于疏瘦也。
又遂良问虞监曰：某书何如永师？
曰：吾闻彼一字直五万，官岂得若此者？
曰：何如欧阳询。
虞曰：闻询不择纸笔，皆能如志，官岂得若此？
褚曰：既然，某何更留意于此。
虞曰：若使手和笔调，遇合作者，亦深可贵尚。
褚喜而退。
薛稷
薛稷，河南人，官至太子少保。
书学褚，尤尚绮丽媚好。
肤肉得师之半矣，可渭河南公之高足。
甚为时所珍尚，稷隶行入能。
又稷外祖魏征家，富图籍，多有虞褚旧迹。锐精模效，笔态遒丽。当时无及之者。
又善画，博采古迹，埒于秘书。
高正臣
高正臣，广平人，官至卫尉卿。
习右军之法，睿宗爱其书。
张怀素之先，与高有旧，朝士就高乞书，或凭书之。
高常为人书十五纸，张乃戏换其五纸，又令示高。
再看不悟。客曰：有人换公书。
高笑曰：必是张公也。
乃详观之，得其三纸。
客曰：犹有在。
高又观之，竟不能辨。
高尝许人书一屏障，逾时未获。
其人乃出使淮南，临别，大怅惋。
高曰：正臣故人在申州，正与仆书一类，公可便往求之。
遂立申此意。
陆柬之尝为高书告身，高常嫌之，不将入秩。
后为鼠所伤，乃持示张公曰：此鼠甚解正臣意。
风调不合，一至于此。
正臣隶行草入能。
王绍宗
王绍宗字承烈，官至秘书少监。
祖述子敬钦羡柬之。其中小真书，体象尤异。
其行书及章草，次于真。
常与人书云：鄙夫书翰无工者，特由水墨之积习。
恒精心率意，虚神静思以取之。
每与吴中陆大夫论及此道，明朝必不觉已进。
陆后与密访知之，嗟赏不少。
将余比虞七，以虞亦不临写故也，但心准目想而已。
闻虞眠布被中，恒手画腹皮，与余正同也。
承烈隶行草入能。
郑广文
郑虔任广文博士。
学书而病无纸，知慈恩寺有柿叶数间屋，遂借僧房居止。
日取红叶学书，岁久殆遍。
后自写所制诗并画，同为一卷封进。
玄宗御笔书其尾曰：郑虔三绝。
李阳冰
李阳冰善小篆，自言斯翁之后，且至小生，曹喜、蔡邕不足言。
开元中，张怀瓘撰《书断》，阳冰、张旭并不载。
绛州有篆字与古不同，颇为怪异。
李阳冰见之，寝卧其下，数日不能去。
验其书是唐初，不载书者名姓。
碑有碧落二字，时人谓之碧落碑。
张旭
张旭草书得笔法，后传崔邈、颜真卿。
旭言：始吾闻公主与担夫争路，而得笔法之意；后见公孙氏舞剑器而得其神。
饮醉辄草书，挥笔大叫。
以头揾水墨中而书之，天下呼为张颠。醒后自视，以为神异，不可复得。
后辈言笔札者，虞、欧、褚、薛。或有异论，至长史无间言。
又旭释褐为苏州常熟尉。
上后旬日，有老父过状，判去。
不数日复至。
乃怒而责曰：敢以闲事，屡扰公门。
老父曰：某实非论事，覩少公笔迹奇妙，贵为箧笥之珍耳。
长史异之，因诘其何得爱书。
答曰：先父受书，兼有著述。
长史取视之，信天下工书者也。
自是备得笔法之妙，冠于一时。
僧怀素
长沙僧怀素好草书，自言得草圣三昧。
弃笔堆积，埋于山下，号曰笔塚。
