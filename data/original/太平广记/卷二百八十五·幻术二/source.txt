宋子贤胡僧祖珍俭叶道士河南妖主梁州妖主明崇俨刘靖妻鼎师李慈德叶法善罗公远北山道者东明观道士东岩寺僧荆术士梵僧难陀太白老僧
宋子贤
隋炀帝大业九年，唐县人宋子贤善为幻术。
每夜楼上有光明，能变作佛形，自称弥勒佛出世。
又悬镜于堂中，壁上尽为兽形。
有人来礼谒者，转其镜，遣观来生像，或作蛇兽形。
子贤辄告之罪业。
当更礼念，乃转人形示之。
远近惑信，聚数千百人，遂潜作乱。
事泄。官捕之。
夜至，绕其所居。
但见火坑，兵不敢进。
其将曰：此地素无坑，止妖妄耳。
及进，复无火，遂擒斩之。
胡僧
唐贞观中，西域献胡僧。
咒术能死人，能生人。
太宗令于飞骑中取壮勇者试之。
如言而死，如言而生。
帝以告太常少卿傅奕。奕曰：此邪法也。
臣闻邪不犯正，若便咒臣，必不能行。
帝召僧咒奕，奕对之无所觉。
须臾，胡僧忽然自倒，若为所击，便不复苏矣。
祖珍俭
唐咸亨中，赵州祖珍俭有妖术。
悬水瓮于梁上，以刀砍之，绳断而瓮不落。
又于空房内密闭门，置一瓮水，横刀其上。
人良久入看，见俭支解五段，水瓮皆是血。
人去之后，平复如初。
冬月极寒。石臼冰冻，咒之拔出。
卖卜于信都市，日取百钱，盖君平之法也。
后被人纠告，引向市斩之，颜色自若，了无惧，命纸笔作词，精彩不挠。
叶道士
唐陵空观叶道士，咒刀。
尽力斩病人肚，横桃柳于腹上，桃柳断而肉不伤。
后将双刀砍一女子，应手两段，血流遍地。
家人大哭。
道士取续之，喷水而咒。
须臾，平复如故。
河南妖主
唐河南府立德坊及南方西坊，皆有胡妖神庙。
每岁，商胡祈福，烹猪杀羊，琵琶鼓苗，酣歌醉舞。酬神之后，募一胡为妖主。看者施钱并与之。
其妖主取一横刀，利同霜雪，吹毛不过。
以刀刺腹，刃出于背，仍乱扰肠肚流血。
食顷，喷水咒之，平复如故。
此盖西域之幻法也。
梁州妖主
唐梁州妖神祠。
至祈祷日，妖主以利铁，从额上钉之，直洞腋下，即出门。身轻若飞，须臾数百里。
至西妖神前，舞一曲，即却至旧妖所，乃拔钉，一无所损。
卧十余日，平复如初。
莫知其所以然也。
明崇俨
唐明崇俨有术法。
大帝试之，为地窖，遣妓奏乐。
引俨至，谓曰：此地常闻弦管，是何祥也？卿能止之？
俨曰：诺。
遂书二桃符，于其上钉之，其声寂然。
上笑，唤妓人问，云：见二龙头，张口向下，遂怖俱不敢奏乐也。
上大悦。
刘靖妻
唐蜀县令刘靖妻患。
正谏大夫明崇俨诊之曰：须得生龙肝，食之必愈。
靖以为不可得。
俨乃书符，乘风放之上天。须臾有龙下，入瓮水中，剔取肝，食之而差。
大帝盛夏须雪及枇杷、龙眼子。
俨坐顷间，往阴山取雪，至岭取果子，并到。食之无别。
时瓜未熟，上思之，俨索百钱将去。须臾，得一大瓜。云：缑氏老人园内得之。
上追老人至，问之；云：土埋一瓜，拟进。适看，唯得百钱耳。
俨独卧堂中，夜被刺死，刀子仍在心上。
敕求贼甚急，竟无踪绪。
或以为俨役鬼劳动，被鬼杀之。
孔子曰：攻乎异端，斯害也已。
信哉！
鼎师
唐则天朝，有鼎师者，瀛博野人，有奇行。
太平公主进，则天试之。
以银瓮盛酒三斗，一举而饮尽。
又曰：臣能食酱。
即令以银瓮盛酱一斗，鼎师以匙抄之，须臾即竭。
则天欲与官。鼎曰：情愿出家。
即与剃头。
后则天之复辟也。
鼎曰：如来螺髻，菩萨宝首。
若能修道，何必剃除。
遂长发，使张潜决一百。
不废行动，亦无疮痍，时人莫测。
李慈德
唐大足年中，有妖妄人李慈德，自云能行符书厌。
则天于内安置。
布豆成兵马，画地为江河。
与给使相知，削竹为枪，缠被为甲，三更于内反。
宫人扰乱，相投者十二三。
羽林将军杨玄基闻内里声叫，领兵斩关而入，杀慈德阉竖数十人。
惜哉，慈德以厌为容，以厌而丧。
叶法善
唐孝和帝，令内道场僧与道士，各述所能，久而不决。
玄都观叶法善，取胡桃二升，并壳食之并尽。
僧仍不伏。
法善烧一铁钵赫赤，两手欲合老僧头上。僧唱贼，袈裟掩头而走。
孝和抚掌大笑。
罗公远
唐道士罗公远，幼时不慧。遂入梁山数年，忽有异见，言事皆中。
敕追入京。
先天中，皇太子设斋，远从太子乞金银器物，太子靳固不与。
远曰：少时自取。
太子自封署房门。
须臾开视，器物一无所见。
东房见封闭，往视之，器物并在其中。
又借太子所乘马，太子怒，不与。
远曰：已取得来，见于后园中放在。
太子急往枥上检看，马在如故。
侍御史袁守一，将食器数枚，就罗公远看年命，奴擎衣袱在门外。
不觉须臾，在远公衣箱中。
诸人大惊，莫知其然。
北山道者
唐张守珪之镇范阳。
檀州密云令有女，年十七，姿色绝人。
女病逾年，医不愈。
密云北山中有道者，衣黄衣，在山数百年，称有道术。
令自至山请之。道人既至，与之方，女病立已。
令喜，厚其货财。
居月余，女夜卧，有人与之寝而私焉。
其人每至，女则昏魇。
及明人去，女复如常。
如是数夕，女惧告母。母以告令。
乃移床近己，夜而伺之。
觉床动，掩焉，擒一人，遽命灯至，乃北山道者。
令缚而讯之。
道者泣曰：吾命当终，被惑乃尔。
吾居北山六百余载，未常到人间，吾今垂千岁矣。
昨蒙召殷勤，所以到县。
及见公女，意大悦之，自抑不可，于是往来。
吾有道术，常昼日能隐其形，所以家人不见。
今遇此厄，夫复何言。
令竟杀之。
东明观道士
唐开元中，宫禁有美人，忽夜梦被人邀去，纵酒密会，极欢而归，归辄流汗倦怠。
后因从容奏于帝，帝曰：此必术士所为也。
汝若复往，但随宜以物识之。
其夕熟寐，飘然又往。
美人半醉，见石砚在前，乃密印手文於曲房屏风之上。
寤而具启。
帝乃潜以物色，令于诸宫观中求之。
果于东明观得其屏风，手文尚在，所居道士已遁矣。
东岩寺僧
博陵崔简少敏惠，好异术。
尝遇道士张元肃晓以道要，使役神物，坐通变化。
唐天宝二载如蜀郡。
郡有吕谊者，遇简而厚币以遗，意有所为。
简问所欲，乃曰：继代有女，未尝见人，闺帷之中，一夕而失。
意者明公蕴非常之术，愿知所捕，瞑目无恨矣。简曰：易耳。
即于别室，夜设几席，焚名香以降神灵。
简令吕生伏剑于户，若胡僧来可执之求女，慎无伤也。
简书符呵之，符飞出。
食顷间，风声拔树发屋。忽闻一甲卒进曰：神兵备，愿王所用。
简曰：主人某日失女，可捕来。
卒曰：唯东山上人，每日以咒水取人，得非是乎？
简曰：若然，可速捕来。
卒去，须臾还曰：东山上人闻之骇怒，将下金刚伐君，奈何简曰：无苦。
又书符飞之。
倏忽有神兵万计，皆奇形异状，执剑戟列庭。
俄而西北上见一金刚来，长数十丈，张目叱简兵。
简兵俯伏不敢动。
简剑步于坛前，神兵忽隐，即见金刚骇矣！
久之无所见。忽有一物，猪头人形，著豹皮水褌，云：上人愿起居仙官。
简踞坐而命之。
紫衣胡僧趋入。简让曰：僧盗主人女，安敢妄有役使！
初僧拒诈。
吕生忽于户间跃出，执而尤之。
僧迫不隐，即曰：伏矣！
贫道行大力法，盖圣者致耳，非僧所求。
今即归之，无苦相逼。
向非仙宫之命，君岂望乎？
愿令圣者取来。
俄顷，见猪头负女至，冥然如睡。
简曰：宜取井花水为桃汤，洗之即醒。
遂自陈云：初睡中，梦一物猪头人身摄去，不知行近远，至一小房中，见胡僧相凌。
问何处，乃云天上也，便禁闭无得出。
是夜。有兵骑造门，猪头又至，云： 崔真人有命。方得归。
然某来时，私于僧房门上涂少脂粉，有三指迹，若以此寻可获。
吕生厚遗简，而阴求僧门所记。
余数月，游东岩寺，入曲房，忽见指迹于门右扇，遽追之，僧宿昔已去，莫知所之。
寺与吕生居处，可十里有余耳。
荆术士
唐大历中，有荆士从南来，止于陟圯寺。
好酒，少有醒时。
因寺中大斋会，人众数千，术士忽曰：余有一技。可代拤瓦磕珠之欢也。
乃合彩色于一器中，驔步抓目。徐祝数十言，方饮水再三，噀壁上。
成维摩问疾变相，五色相宜，如新写，逮半日余，色渐薄，至暮都灭。惟金粟纶巾鹙子衣上一花，经两日犹在。
梵僧难陀
唐丞相魏公张延赏，在蜀时，有梵僧难陀得如幻三昧，入水火，贯金石，变化无穷。
初入蜀，与三尼俱行，或大醉狂歌，戍将将断之。
乃僧至，且曰：某寄迹桑门，别有药术。
因指三尼。此妙于歌管。
戍将反敬之，遂留连，为办酒。
夜会客与剧饮，僧假裲裆巾帼。市铅黛，饰其三尼。
及坐，含睇调笑，逸态绝世。
饮将阑，僧谓尼曰：可谓押衙踏某曲也。
因徐进对舞，曳绪回雪，迅赴摩趺，技又绝伦也。良久，曲终而舞不已。
僧喝曰：妇女风耶？
忽起取戍将佩刀，众谓酒狂，惊走，僧乃拔刀砍之，皆踣于地，血及数尺。
戍将大惧，呼左右缚僧。
僧笑曰：无草草。徐举尼，三枝筇枝也，血乃酒耳。
又尝在饮会，令人断其头，钉耳于柱，无血。
成都有百姓，供养数日，僧不欲住，闭关留之，僧因走入壁间，百姓遽牵，渐入，惟余袈裟角，顷亦不见。
来日壁上有画僧焉，其状形似，日月渐薄。
积七日，空有黑迹，至八日，黑迹亦灭，已在彭州矣。后不知所之。
太白老僧
大唐中，有平阳路氏子，性好奇。
少从道士游，后庐于太白山。
尝一日，有老僧叩门，路君延坐，与语久之。
僧曰：檀越好奇者，然未能臻玄奥之枢，徒为居深山中。莫若袭轻裘，驰骏马，游朝市，可不快平生志，宁能与麋鹿为伍乎？
路君谢曰：吾师之言，若真有道者。
然而不能示我玄妙之迹，何为张虚词以自炫耶？
僧曰：请弟子观我玄妙之迹。
言讫，即于衣中出一合子，径寸余，其色黑而光。
既启之，即以身入，俄而化为一鸟，飞冲天。
