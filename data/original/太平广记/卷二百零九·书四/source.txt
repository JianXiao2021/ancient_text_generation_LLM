杂编程邈已下邯郸淳已下姜诩已下王羲之王慄潞州卢桓玄褚遂良
兰亭真迹王方庆二王真迹八体李都东都乞儿卢弘宣岭南兔
程邈已下
秦狱吏程邈善大篆，得罪始皇，囚于云阳狱。
增减大篆篆体，去其繁复。
始皇善之，出为御史。
名书曰隶书。扶风曹喜，后汉人，不知其官。
善篆隶，小异李斯，见师一时。
陈留蔡邕，后汉人，左中郎将。善篆，采喜之法。
真定直父碑文，犹传于世，篆者师焉。
杜陵陈遵，后汉人，不知官。
善篆隶，每书，一坐皆惊。时人谓为陈惊坐。
上谷王次仲，后汉人，作八分楷法。师宜官，后汉，不知何许人。
宜官为大字方一丈，小字方寸千言。
耿球碑是宜官书。
甚自矜重。或空至酒家，先书其壁，观者云集，酒因大售。至饮足，削书而退。安定梁鹄，后汉人，官至选部尚书。乃师宜官法。
魏武重之，常以书悬帐中。
宫殿题署，多是鹄手也。
邯郸淳已下
陈留邯郸淳为魏临淄侯文学。得次仲法，名在鹄后，毛弘，鹄弟子。秘书八分，皆传弘法。
又有左子邑，与淳小异，亦有名。
京兆杜度为魏齐相，始有草名。
安平崔瑗，后汉济北相，亦善草书。
平符坚，得摹崔瑗书，王子敬去，极似张伯英。
瑗子湜官至尚书，亦能草。
弘农张芝高尚不仕，善草书，精劲绝伦。
家之衣帛，必先书而后练。
临池学书，池水尽墨。
每书云，匆匆不暇草。时人谓为草圣。
芝弟昶，汉黄门侍郎，亦能草。
今世人所云芝书者，多是昶也。
姜诩已下
姜诩、梁宣、田彦和及司徒韦诞，皆伯英弟子，并善草。
诞最优，魏宫馆宝器，皆是诞书。
魏明帝起凌云台，误先钉榜，而未之题。
以笼盛诞，辘轳引上书之，去地二十五丈。
诞甚危惧，乃戒子孙，绝此楷法。
子少季亦有能称。
罗晖、赵恭不详何许人，与伯英同时，见称西州。而矜许自与，众颇惑之。
伯英与朱宽书自叙云：上比崔、杜不足，下方罗、赵有余。
河间张起亦善草书，不及崔张。
刘德升善为行书，不详何许人。
颍川钟繇，魏太尉。
同郡胡昭、公车徵，二家俱学于德升。
而胡书肥，钟书瘦。
有三体，一曰铭石之书，最妙者也；二曰章程书；三曰狎书。
相闻者也。
繇子会，镇西将军。
绝能学人书，改易邓艾上章，事莫有知者。
河东魏觊，魏尚书仆射。
善草及古文，略尽其妙，草体微瘦，而笔迹精熟。觊子瓘为晋太保，采芝法，以觊法参之。
更为草藁，藁是相闻书也。
瓘子恒亦善书，博识古文字。
燉煌索靖，张芝姊子孙，晋征西司马，亦善草。
陈国何元公亦善草书。
吴人皇象能草，世称沉著痛快。
荥阳陈畅，晋秘书令史，善八分。
王羲之
王羲之《告誓文》，今之所传即其藁本。不具年月日朔。
其真本维永和十年三月癸卯九月辛亥，而书亦真。
开元初，润州江宁县瓦棺寺修讲堂，匠人于鸱吻内竹筒中得之，与一沙门。
至八年，县丞李延业求得。上歧王，王以献上。
留内不出。
或云，其后却借歧王。
十二年，王家失火，图书悉为灰烬，此书已见焚矣。
王慄
王慄，羲之之叔也，善书画。
尝谓右军曰：吾诸事不足道，唯书画可法。
晋明帝师其画，王右军学其书。
潞州卢
东都顷年创造防秋馆，穿掘多蔡邕鸿都学所书石经，后洛中人家往往有之。
王羲之《借船帖》，书之尤工者也。
故山北卢匡，宝惜有年。
卢公致书借之，不得。
云：只可就看，未尝借人也。
卢除潞州，旌节在途，才数程，忽有人将书帖就卢求售。
阅之，乃《借船帖》也。
惊异问之，云：卢家郎君要钱，遣卖耳。
卢叹异移时，不问其价，还之。
后不知落于何人。
京师书侩孙盈者，名甚著。
盈父曰仲容，亦鉴书画，精于品目。
豪家所宝，多经其手，真伪无所逃焉。
公《借船帖》，是孙盈所蓄，人以厚价求之，不果。
卢公时其急切，减而赈之，日久满百千，方得。
卢公韩太仲外孙也，故书画之尤者，多阅而识焉。
桓玄
晋书中有饮食名寒具者，亦无注解处。
后于《齐民要术》并《食经》中检得，是今所谓糫饼。
桓玄尝盛陈法书名画，请客观之。
客有食寒具，不濯手而执书画，因有污，玄不怿。
自是会客不设寒具。
褚遂良
贞观十年，太宗谓魏征曰：世南没后，无人可与论书。
征曰：褚遂良后来书流，甚有法则。
于是召见。
太宗尝以金帛购王羲之书迹，天下争赍古书，诣阙以献，时莫能辨其真伪。
遂良备论所出，咸为证据，一无舛误。
十四年四月二十三日，太宗为真草书屏风，以示群臣。
笔力遒利，为一时之绝。
购求得人间真行，凡二百九十纸，装为七十卷，草书二十纸，装为八十卷。
每听政之暇，时阅之。
尝谓朝臣曰：书学小道，初非急务。
时或留心，亦胜弃日。
凡诸艺，未尝有学而不得者也。
病在心力懈怠，不能专精耳。
今人学古人之书，殊不学其形势，唯在求其骨力。
得其形势，笔力自生。
兰亭真迹
太宗酷学书法。
有大王真迹三千六百纸，率以一丈二尺为一轴。
宝惜者独《兰亭》为最，置于座侧，朝夕观览。
尝一日，附耳语高宗曰：吾千秋万岁后，与吾《兰亭》将去也。
及奉讳之日，用玉匣贮之，藏于昭陵。
王方庆
龙朔二年四月，高宗自书与辽东诸将。
上谓凤阁侍郎王方庆曰：卿家合有书法。
方庆奏曰：臣十代再从伯祖羲之，先有四十余纸。
贞观十二年，先臣进讫。
有一卷，臣近已进讫。
臣十一代祖导，十代祖洽，九代祖询，八代祖昙首，七代祖僧绰，六代祖仲宝，五代祖骞，高祖规，曾祖褒，并九代三从伯祖晋中书令献之。以下二十八人书，共十卷，见在。
上御武成殿召群臣，取而观之。
仍令凤阁舍人崔融作序，自为宝章集，以赐方庆，朝野荣之。
二王真迹
开元十六年五月，内出二王真迹及张芝、张昶等书，总一百六十卷，付集贤院。
令集字拓两本进，赐诸王。
其书皆是贞观中，太宗令魏征、虞世南、褚遂良等定其真伪。
右军之迹，凡得真行二百九十纸，装为七十卷；草书二千纸，装为八十卷。
小王张芝等迹，各随多少勒帙。
以贞观字为印，印缝及卷之首尾。
其草迹，又令褚遂良真书小字，帖纸影之。
其中古本，亦有是梁隋官本者。
梁则满骞、徐僧权、沈炽文、朱异，隋则江总、姚察等署记。
太宗又令魏褚等，卷下更署名以记之。
其《兰亭》本，相传云在昭陵玄宫中。
《乐毅论》，长安中太平公主奏借出外拓写，因此遂失所在。
五年，陆元悌、魏哲、刘怀信等检校换褾。
每卷分为两卷，总见在有八十卷，余并失坠。
元悌又割去前代记署，以己之名氏代焉。
玄宗自书开元二字，为印记之。
右军凡一百三十卷，小王二十八卷，张芝、张昶各一卷。
右军真行书，惟《黄庭》、《告誓》等卷存焉。
又得滑州人家所藏右军《扇上真尚书宣示》，及小王行书《白骑遂》等二卷。
其书有贞观年旧摽织成字。
八体张怀瓘《书断》曰：篆、籀、八分、隶书、章草、草书、飞白、行书，通谓之八体，而右军皆在神品。
右军尝醉书数字，点画类龙爪，后遂有龙爪书。
如科斗、玉箸、偃波之类，诸家共二十五般。
李都
李都荆南从事时，朝官亲熟。
自京寓书，踪甚恶。
李寄诗戏曰：草缄千里到荆门，章草纵横任意论。
应笑钟张虚用力，却教羲、献枉劳魂。惟堪爱惜为珍宝，不敢留传误子孙。
深荷故人相厚处，天行时气许教吞。
东都乞儿
大历中，东都天津桥有乞儿，无两手，以右足夹笔，写经乞钱。
欲书时，先用掷笔高尺余，以足接之，未尝失落。
书迹官楷书不如也。
卢弘宣
李德裕作相日，人献书帖。
德裕得之执玩，颇爱其书。
卢弘宣时为度支郎中，有善书名。
召至，出所获者书帖，令观之。
弘宣持帖，久之不对。
德裕曰：何如。
弘宣有恐悚状曰：是某顷年所临小王帖。
太尉弥重之。
岭南兔
岭南兔，尝有郡牧得其皮。使工人削笔，醉失之。
大惧。因剪己须为笔，甚善。
更使为之，工者辞焉。
诘其由，因实对。
遂下令，使一户输人须。
或不能致，辄责其直。
