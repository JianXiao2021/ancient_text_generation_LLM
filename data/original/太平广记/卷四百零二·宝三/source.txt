隋侯燕昭王汉高后后汉章帝梁武帝火珠鲸鱼目珠池少城珠青泥珠
径寸珠宝珠水珠李勉李灌上清珠守船者严生张文珗卫庆鬻饼胡
隋侯
隋侯行，见大蛇被伤而治之。
后衔珠以报。
其珠径寸，纯白，夜有光明，如月之照。
一名隋侯珠，一名明月珠
燕昭王
燕昭王坐握日台，时有黑鸟白颈，集王之所。
衔洞光之珠，圆径一尺。
此珠色黑如漆，而悬照于云日，百神不能隐其精灵。
此珠出阴泉之底。
泉在寒山之北，圆水之中。
言波澜常圆转而流。
有黑蚌，飞翔而来去于五山。
黄帝、务成子游寒山，得黑蚌在高坐之上，故知验矣。
昭王时，其国来献。
王取宝璋水，洗其泥沙而叹曰： 悬日月已来。 
见黑蚌生珠，已八九千回。
此蚌千岁一生，珠渐轻细。
昭王常怀握此珠，当盛暑之月，体自轻凉。
号曰销暑招凉珠焉。
汉高后
汉高后时，下书求三寸珠。
仙人朱仲，在会稽市贩珠，乃献之。
赐金百斤。
鲁元公主私以金七百斤，从仲求珠。复献四寸者。
后汉章帝
后汉章帝元和元年，明珠出馆陶，大如李，有明耀。
三年，明月珠出豫章海滨。大如鸡子，圆四寸八分。
梁武帝
梁大同中，骤雨殿前，有杂色宝珠。
梁武有喜色。
虞寄上《瑞雨颂》。
火珠
贞观初，林邑献火珠。
状如水精。
云：于罗刹国得。
其人朱发黑身，兽牙鹰爪。
鲸鱼目
南海有珠，即鲸目瞳。
夜可以鉴，谓之夜光。
凡珠有龙珠，龙所吐也。蛇珠，蛇所吐也。
南海俗云： 蛇珠千枚，不及一玫瑰。 
言蛇珠贱也。玫瑰亦珠名。
越人俗云： 种千亩木奴，不如一龙珠。 
越俗以珠为上宝，生女谓之珠娘，生男名珠儿。
吴越间俗说： 明珠一斛，贵如玉者。 
合浦有珠市。
珠池
廉州边海中有洲岛，岛上有大池，谓之珠池。
每年刺史修贡，自监珠户入池采，以充贡赋。
耆旧传云，太守贪则珠远去。
皆采老蚌，剖而取珠。
池在海上，疑其底与海通，又池水极深，莫测也。
珠如豌豆大，常珠也，如弹丸者，亦时有得。径寸照室之珠，但有其说，不可遇也。
又取小蚌肉，贯之以篾，曝乾，谓之珠母。容桂率将脯烧之，以荐酒也。
肉中有细珠，如粱粟，乃知珠池之蚌，随其大小，悉胎中有珠矣。
少城珠
蜀石笋街，夏中大雨，往往得杂色小珠。
俗谓地当海眼，莫知其故。
蜀僧惠嶷曰： 前史说，蜀少城饰以金璧珠翠，桓温恶其太侈，焚之。
合在此地。
合拾得小珠，时有孔者。 
得非是乎？
青泥珠
则天时，西国献毗娄博义天王下额骨及辟支佛舌，并清泥珠一枚。
则天悬额及舌，以示百姓。
颔大如胡床；舌青色，大如牛舌；珠类拇指，微青。
后不知贵，以施西明寺僧。
布金刚额中。
后有讲席，胡人来听讲，见珠纵视，目不暂舍。
如是积十余日，但于珠下谛视，而意不在讲，僧知其故，因问故欲买珠耶？
胡云： 必若见卖，当致重价。 
僧初索千贯，渐至万贯。胡悉不酬。
遂定至十万贯，卖之。
胡得珠，纳腿肉中，还西国。
僧寻闻奏，则天敕求此胡。
数日得之，使者问珠所在，胡云，以吞入腹。
使者欲刳其腹，胡不得已，于腿中取出。
则天召问： 贵价市此，焉所用之？ 
胡云： 西国有青泥泊，多珠珍宝。
但苦泥深不可得。
若以此珠投泊中，泥悉成水，其宝可得。 
则天因宝持之。
至玄宗时犹在。
径寸珠
近世有波斯胡人，至扶风逆旅，见方石在主人门外，盘桓数日。
主人问其故。胡云： 我欲石捣帛。 
因以钱二千求买。
主人得钱甚悦，以石与之。
胡载石出，对众剖得径寸珠一枚。
以刀破臂腋，藏其内，便还本国。
随船泛海，行十余日，船忽欲没。
舟人知是海神求宝，乃遍索之，无宝与神，因欲溺胡。
胡惧，剖腋取珠。
舟人咒云： 若求此珠，当有所领。 
海神便出一手，其大多毛，捧珠而去。
宝珠
咸阳岳寺后，有周武帝冠，其上缀冠珠，大如瑞梅，历代不以为宝。
天后时，有士人过寺，见珠，戏而取之。
天大热，至寺门易衣，以底裹珠，放金刚脚下。
因忘收之。
翼日，便往扬州收债，途次陈留，宿于旅邸。夜闻胡斗宝，摄衣从而视之。因说冠上缀珠。
诸胡大骇曰： 久知中国有此宝，方欲往求之。 
士人言已遗之。
胡等叹恨。告云： 若能至此，当有金帛相答。
今往扬州，所债几何？ 
士人云： 五百千。 
诸胡乃率五百千与之，令还取珠。
士人至金刚脚下，珠犹尚存，持还见胡。
胡等喜扌卞。
饮乐十余日，方始求市。因问士人，所求几何。
士人极口求一千缗。
胡大笑云： 何辱此珠？ 
与众定其价，作五万缗。
群胡合钱市之。
及邀士人，同往海上，观珠之价。
士人与之偕行东海上。
大胡以银铛煎醍醐，又以金瓶盛珠，於醍醐中重煎。
甫七日，有二老人及徒党数百人，赍持宝物，来至胡所求赎。
故执不与。
后数日，复持诸宝山积。
云，欲赎珠。
胡又不与。至三十余日，诸人散去。有二龙女，洁白端丽，投入珠瓶中，珠女合成膏。士人问： 所赎悉何人也？ 
胡云： 此珠是大宝，合有二龙女卫护。
群龙惜女，故以诸宝来赎。
我欲求度世，宁顾世间之富耶？ 
因以膏涂足，步行水上，舍舟而去。
诸胡各言： 共买此珠，何为独专其利。
卿既往矣，我将安归？ 
胡令以所煎醍醐涂船，当得便风还家。
皆如其言。
大胡竟不知所之。
水珠
大安国寺，睿宗为相王时旧邸也。
即尊位，乃建道场焉。
王尝施一宝珠，令镇常住库。云，值亿万。
寺僧纳之柜中，殊不为贵也。
开元十年，寺僧造功德，开柜阅宝物，将货之。
见函封曰： 此珠值亿万。 
僧共开之，状如片石，赤色。夜则微光，光高数寸。
寺僧议曰： 此凡物耳，何得值亿万也？
试卖之。 
于是市中令一僧监卖，且试其酬直。
居数日，贵人或有问者。及观之，则曰： 此凡石耳，瓦砾不殊，何妄索直！ 
皆嗤笑而去。
僧亦耻之。
十日后，或有问者，知其夜光，或酬价数千。
价益重矣。
月余，有西域胡人，阅市求宝，见珠大喜。
偕顶戴于首，胡人贵者也。
使译问曰： 珠价值几何？ 僧曰： 一亿万。 
胡人抚弄迟回而去。
明日又至，译谓僧曰： 珠价诚值亿万，然胡客久，今有四千万求市，可乎？ 
僧喜，与之谒寺主。
寺主许诺。
明日，纳钱四千万贯，市之而去。
仍谓僧曰： 有亏珠价诚多，不贻责也。 
僧问胡从何而来？而此珠复何能也？
胡人曰： 吾大食国人也。
王贞观初通好，来贡此珠。
后吾国常念之。
募有得之者，当授相位。
求之七八十岁，今幸得之。
此水珠也。
每军行休时，掘地二尺，埋珠于其中，水泉立出，可给数千人，故军行常不乏水。
自亡珠后，行军每苦渴乏。 
僧不信。
胡人命掘土藏珠，有顷泉涌，其色清冷，流泛而出。
僧取饮之，方悟灵异。
胡人乃持珠去，不知所之。
李勉
司徒李勉，开元初，作尉浚仪。
秩满，沿汴将游广陵。
行及睢阳，忽有波斯胡老疾，杖策诣勉曰： 异乡子抱恙甚殆，思归江都。
勉哀之，因命登舻，仍给饘粥。
胡人极怀惭愧，因曰： 我本王贵种也，商贩于此，已逾二十年。
家有三子，计必有求吾来者。 
不日，舟止泗上，其人疾亟，因屏人告勉曰： 吾国内顷亡传国宝珠，募能获者，世家公相。
吾衒其鉴而贪其位，因是去乡而来寻。近已得之，将归即富贵矣。
其珠价当百万，吾惧怀宝越乡，因剖肉而藏焉。
不幸遇疾，今将死矣。
感公恩义，敬以相奉。 
即抽刀决股，珠出而绝。
勉遂资其衣衾，瘗于淮上。
掩坎之际，因密以珠含之而去。既抵维扬，寓目旗亭。
忽与群胡左右依随，因得言语相接。傍有胡雏，质貌肖逝者。
勉即询访，果与逝者所述契会。
勉即究问事迹，乃亡胡之子。
告瘗其所，胡雏号泣，发墓取而去。
李灌
李灌者，不知何许人。性孤静，常次洪州建昌县。
倚舟于岸，岸有小蓬室，下有一病波斯。
灌悯其将尽，以汤粥给之。
数日而卒。
临绝，指所卧黑毡曰： 中有一珠，可径寸，将酬其惠。 
及死，毡有微光溢耀。
灌取视得珠。
买棺葬之，密以珠内胡口中。
其后十年，复过旧邑。
时杨凭为观察使，有外国符牒。
以胡人死于建昌逆旅，其粥食之家，皆被梏讯经年。
灌因问其罪，囚具言本末。
灌告县寮，偕往郭墦伐树。
树已合拱矣。
发棺视死胡，貌如生，乃于口中探得一珠还之。其夕棹舟而去，不知所往。
又《尚书故实》载兵部员外郎李约，葬一商胡，得珠以含之。与此二事略同。
上清珠
肃宗为儿时，常为玄宗所器。
每坐于前，熟视其貌，谓武惠妃曰： 此儿甚有异相，他日亦吾家一有福天子。 
因命取上清玉珠，以绛纱裹之，系于颈。
是开元中罽宾国所贡。
光明洁白，可照一室。
视之则仙人玉女，云鹤绛节之形，摇动于其中。
及即位，宝库中往往有神光耀日。
掌库者具以事告。帝曰： 岂非上清珠耶？ 
遂令出之。
绛纱犹在。
因流泣。遍示近臣曰： 此我为儿时，明皇所赐也。 
遂令贮之以翠玉函，置之于卧内。
四方忽有水旱兵革之灾，则虔恳祝之，无不应验也。
守船者
苏州华亭县，有陆四官庙。
元和初，有盐船数十只于庙前。
守船者夜中雨过，忽见庙前光明如火，乃窥之。见一物长数丈，大如屋梁，口弄一团火，或吞之。
船者不知何物，乃以竹篙遥掷之。
此物惊入草，光遗在地。
前视之，乃一珠径寸，光耀射目。
此人得之，恐光明为人所见，以衣裹之。
光透出。
因思宝物怕秽，乃脱亵衣裹之，光遂不出。
后无人知者。
至扬州胡店卖之，获数千缗。
问胡曰： 此何珠也？ 胡人不告而去。
严生
冯翊严生者，家于汉南，尝游岘山，得一物。
其状若弹丸，色黑而大，有光，视之洁彻，若轻冰焉。
生持以示于人。
或曰： 珠也。 生因以弹珠名之，常置于箱中。
其后生游长安，乃于春明门逢一胡人，叩焉而言： 衣橐中有奇宝，愿有得一见。 
生即以弹珠示之。
胡人捧之而喜曰： 此天下之奇货也，愿以三十万为价。 
胡人曰： 我西国人。
此乃吾国之至宝，国人谓之清水珠。
若置于浊水，泠然洞彻矣。
自亡此宝，且三岁，吾国之井泉尽浊，国人俱病。故此越海逾山，来中夏以求之。今果得于子矣。 
胡人即命注浊水于缶，以珠投之。
俄而其水澹然清莹，纤毫可辨。
生于是以珠与胡，获其价而去。
张文珗
张文珗牧弘农日，捕获伐墓盗十余辈，中有一人，请间言事。
公因屏吏独问。
对曰： 某愿以他事赎死。
卢氏县南山尧女冢，近亦曾闻人开发，获一大珠并玉碗，人亦不能计其直。
余宝器极多，世莫之识也。 
公因遣吏按验，即冢果有开处。
旋获其盗，考讯与前言无异。
及牵引其徒，称皆在商州冶务中。
时商牧名卿也。
州移牒，公致书，皆怒而不遣。
窃知者云，珠玉之器，皆入京师贵人家矣。
后自京东出，过卢氏，复问邑中，具如所说。
卫庆
卫庆者，汝坟编户也。其居在温泉。
家世游堕，至庆，乃服田。
尝戴月耕于村南古项城之下，倦憩荒陌。忽见白光焰焰，起于陇亩中，若流星。
庆掩而得之，遂藏诸怀。
晓归视之，乃大珠也。
其径寸五分，莹无纤翳。
乃裹以缣囊，缄以漆匣。
曾示博物者。曰： 此合浦之宝也，得蓄之，纵未贵而当富矣。 
庆愈宝之，常置于卧内。
自是家产日滋，饭牛四百蹄，垦田二千亩，其余丝案他物称是。
十年间，郁为富家翁。
至乾符末，庆忽疾，虽医巫并进，莫有征者。
逾月，病且亟。
忽闻枕前铿然有声，庆心动，使开匣。
珠有璺若缕，色如墨矣。
数日而卒，珠亦亡去。自是家日削。
子复不肖，货鬻以供蒲酒之费，未释服，室已如悬磬矣。鬻饼胡
有举人在京城，邻居有鬻饼胡。
无妻。
数年，胡忽然病。
生存问之，遗以汤药。
既而不愈。
临死告曰： 某在本国时大富，因乱，遂逃至此。
本与一乡人约来相取，故久于此，不能别适。
遇君哀念，无以奉答，其左臂中有珠，宝惜多年，今死无用矣，特此奉赠。
死后乞为殡瘗。
郎君得此，亦无用处。今人亦无别者。但知市肆之间，有西国胡客至者，即以问之，当大得价。 
生许之。
既死，破其左臂，果得一珠。
大如弹丸，不甚光泽。
生为营葬讫，将出市，无人问者。
已经三岁。忽闻新有胡客到城，因以珠市之。
胡见大惊曰： 郎君何得此宝珠？
此非近所有，请问得处。 
生因说之。
胡乃泣曰： 此是某乡人也。
本约同问此物，来时海上遇风，流转数国，故僣五六年。
到此方欲追寻，不意已死。 
遂求买之。
生见珠不甚珍，但索五十万耳。
胡依价酬之。
生诘其所用之处。
胡云： 汉人得法，取珠于海上，以油一石，煎二斗，其则削。
以身入海不濡，龙神所畏，可以取宝。
