子路长水县姑苏男子永康人王素费长房张福丁初
谢非顾保宗武昌民寡妇严尹儿广陵王女杨丑奴谢宗
子路
孔子厄于陈，絃歌于馆中。
夜有一人，长九尺余，皂衣高冠，咤声动左右。
子路引出，与战于庭，仆之于地。乃是大鳀鱼也，长九尺余。
孔子叹曰： 此物也，何为来哉？
吾闻物老则群精依之，因衰而至，此其来也，岂以吾遇厄绝粮，从者病乎？
夫六畜之物，及龟蛇鱼鳖草木之属，神皆能为妖怪，故谓之五酉。
五行之方，皆有其物，酉者老也，故物老则为怪矣。杀之则已，夫何患焉？ 
长水县
秦时，长水县有童谣曰： 城门当有血，则陷没为湖。 
有老妪闻之，忧惧，旦旦往窥焉。
门卫欲缚之，妪言其故。
妪去后，门卫杀犬，以血涂门。
妪又往，见血走去，不敢顾。
忽有大水，长欲没县。主簿何干入白令，令见干曰： 何忽作鱼？ 
干曰： 明府亦作鱼矣！ 
遂沦陷为谷。
姑苏男子
后汉时，姑苏有男子，衣白衣，冠帻，容貌甚伟，身长七尺，眉目疏朗。
从者六七人，遍历人家，奸通妇女，昼夜不畏于人。
人欲掩捕，即有风雨，虽守郡有兵，亦不敢制。苟犯之者，无不被害。
月余，术人赵杲在赵，闻吴患，泛舟遽来。
杲适下舟步至姑苏北堤上，遥望此妖，见路人左右奔避无所，杲曰： 此吴人所患者也。 
时会稽守送台使，遇，亦避之于馆，杲因谒焉。
守素知杲有术，甚喜。
杲谓郡守曰： 君不欲见乎？ 
因请水烧香，长啸数声，天风歘至，闻空中数十人响应，杲掷手中符，符去如风。
顷刻，见此妖如有人持至者，甚惶惧，杲谓曰： 何敢幻惑不畏？ 乃按剑曰： 诛之。 
便有旋风拥出。
杲谓守曰： 可视之矣，使未出门，已报去此百步，有大白蛟，长三丈，断首于路旁，余六七者，皆身首异处，亦鼋鼍之类也。
左右观者万余人，咸称自此无患矣。
永康人
吴孙权时，永康有人入山遇一大龟，即逐之。
龟便言曰： 游不良时，为君所得。 
人甚怪之，载出，欲上吴王。
夜泊越里，缆舡于大桑树。
宵中，树呼龟曰： 劳乎元绪，奚事尔耶？ 
龟曰： 我被拘絷，方见烹臞。
虽尽南山之樵，不能溃我。 
树曰： 诸葛元逊博识，必致相苦。
令求如我之徒，计从安出？ 
龟曰： 子明无多辞，祸将及尔。 
树寂而止。
既至，权命煮之，焚柴百车，语犹如故。
诸葛恪曰： 然以老桑方熟。 
献之人仍说龟树共言，权登使伐取，煮龟立烂。
今烹龟犹多用桑薪，野人故呼龟为元绪也。王素
吴少帝五凤元年四月，会稽余姚县百姓王素，有室女，年十四，美貌，邻里少年求娶者颇众，父母惜而不嫁。
尝一日，有少年，姿貌玉洁，年二十余，自称江郎，愿婚此女。
父母爱其容质，遂许之。问其家族，云： 居会稽。 
后数日，领三四妇人，或老或少者，及二少年，俱至家。因持资财以为聘，遂成婚媾。
已而经年，其女有孕，至十二月，生下一物如绢囊，大如升，在地不动。
母甚怪异，以刀割之，悉白鱼子。
素因问江郎： 所生皆鱼子，不知何故？ 
素亦未悟，江郎曰： 我所不幸，故产此异物。 
素见之大骇，命以巨石镇之，及晓，闻江郎求衣服不得，异常诟骂。
寻闻有物偃踣，声震于外，家人急开户视之，见床下有白鱼，长六七尺，未死，在地拨剌。
素砍断之，投江中，女后别嫁。
费长房
汝南有妖，常作太守服，诣府门椎鼓，郡患之。
及费长房来，知是魅，乃呵之。
即解衣冠叩头，乞自改，变为老鳖，大如车轮。
长房令复就太守服，作一札，敕葛陂君，叩头流涕，持札去。
视之，以札立陂边，以颈绕之而死。
张福
鄱阳人张福，舡行还，野水边忽见一女子，甚有容色，自乘小舟。
福曰： 汝何姓？作此轻行，无笠雨驶，可入见就避雨。 
因共相调，遂入就福寝。以所乘小舟，系福舡边。
三更许，雨晴明月，福视妇人，乃一大鼍，欲执之，遽走入水。
向小舟，乃是一槎段，长丈余。
丁初
吴郡无锡有上湖大陂，陂吏丁初，天每大雨，辄循堤防。
春盛雨，初出行塘，日暮间，顾后有小妇人，上下青衣，戴青伞。追后呼： 初掾待我！ 
初时怅然，意欲留伺之，复疑本不见此，今忽有妇人冒阴雨行，恐必鬼物。
初便疾行，顾见妇人，追之亦速。
初因急走，去之转远。
顾视妇人，乃自投陂中，汜然作声，衣盖飞散。
视是大苍獭，衣伞皆荷叶也。
此獭化为人形，数媚年少者也。谢非
道士丹阳谢非往石城冶买釜还，日暮，不及家。
山中有庙，舍于溪水上，入中宿，大声语曰： 吾是天帝使者，停此宿。 
犹畏人劫夺其金，意苦搔搔不安。
夜二更中，有来至庙门者，呼曰： 何铜。 
铜应诺。 庙中有人气是谁？ 
铜云： 有人言是天帝使者，少顷便还。 
须臾，又有来者，呼铜，问之如前，铜答如故，复叹息而去。
非惊扰不得眠，遂起。
呼铜问之： 先来者是谁？ 
铜答言： 是水边穴中白鼍。 
 汝是何等物？  是庙北岩嵌中龟也。 
非皆阴识之。
天明便告居人，言： 此庙中无神，但是龟鼍之辈，徒费酒肉祀之。
急具锸来，共往伐之。 
诸人亦颇疑之，于是并会伐掘，皆杀之，遂坏庙绝祀。
自后安静。
顾保宗
顾保宗字世嗣，江夏人也，每钓鱼江中。
尝夏夜于草堂临月未卧，忽有一人须发皓然，自称为翁，有如渔父，直至堂下，乃揖保宗，便箕踞而坐，唯哭而已。保宗曰： 翁何至？ 
不语，良久谓保宗曰： 陆行甚困，言不得速。 
保宗曰： 翁适何至？
今何往？ 
答曰： 来自江州，复归江夏。 
言讫又哭。
保宗曰： 翁非异人乎？ 
答曰： 我实非人，以君闲退，故来相话。 
保宗曰： 野人渔钓，用释劳生，何闲退之有？ 
答曰： 世方兵乱，闲退何词？ 
保宗曰： 今世清平，乱当何有？ 
答曰： 君不见桓玄之志也？ 
保宗因问： 若是有兵，可言岁月否？ 
翁曰： 今不是隆安五年耶？ 
保宗曰： 是。 
又屈指复哭，谓宗曰： 后年易号。复一岁，桓玄盗国，盗国未几，为卯金所败。 
保宗曰： 卯金为谁？ 
答曰： 君当后识耳。 
言罢，复谓保宗曰： 不及二十稔，当见大命变革。 
保宗曰： 翁远至，何所食？ 
答曰： 请君常食。 
保宗因命食饲之。
翁食讫，谓保宗曰： 今夕奉使，须向前江，来日平旦，幸愿观之。 
又曰： 百里之中，独我偏异，故验灾祥，我等是也。 
宗曰： 未审此言，何以验之？ 
答曰： 兵甲之兆也。 
言讫乃出。保宗送之于户外，乃诀去。
及晓，宗遂临江观之，闻水风渐急，鱼皆出浪，极目不知其数。
观者相传，首尾百余里，其中有大白鱼，长百余丈，骧首四望，移时乃没。
是岁隆安五年六月十六曰也。保宗大异之。
后二岁，改隆安七年为元兴，元兴二年，十一月壬午，桓玄果篡位。
三年二月，建武将军刘裕起义兵灭桓玄，复晋安帝位。
后十七年，刘裕受晋禅。一如鱼之所言。
武昌民
宋高帝永初中，张春为武昌太守，时有人嫁女，未及升车，女忽然失怪，出外殴击人，仍云： 己不乐嫁。 
巫云： 是邪魅。 
将女至江际，遂击鼓，以术咒疗。
翌日，有一青蛇来到坐所，即以大钉钉头。
至日中，复见大龟从江来，伏于巫前，巫以朱书龟背作符，遣入江。
至暮，有大白鼍从江出，乍沉乍浮，龟随后催逼。
鼍自分死，冒来，先入幔与女辞诀，恸哭云： 失其同好。 
于是渐差。
或问魅者归于一物，今安得有三？
巫云： 蛇是传通，龟是媒人，鼍是其对。 
所获三物，悉杀之。
寡妇严
建康大夏营寡妇严，宋元嘉初，有人称华督与严结好。
街卒夜见一丈夫行造护军府，府在建阳门内。
街卒呵问，答云： 我华督还府。 
径沿西墙欲入，街卒以其犯夜，邀击之，乃变为鼍，察其所出入处，甚莹滑，通府中池。
池先有鼍窟，岁久因能为魅，杀之遂绝。
尹儿
安城民尹儿，宋元嘉中，父暂出，令守舍。
忽见一人，年可二十，骑马张斗伞，从者四人，衣并黄色，从东方来，于门呼尹儿，求暂寄息。因入舍中庭下，坐胡床，一人捉伞覆之。
尹儿看其衣悉无缝，五色斓斑，似鳞甲而非毛也。
有顷，雨将至，此人上马去，顾语尹儿曰： 明当更来。 
乃西行，蹑虚而升。
须臾，云气四合，白昼为之晦螟。
明日，大水暴至，川谷沸涌，丘壑淼漫。
将淹尹舍，忽见大鱼，长三丈余，盘屈当水冲，尹族乃免漂荡之患。
广陵王女
沙门竺僧瑶得神咒，尤能治邪。
广陵王家女病邪，瑶治之。入门，瞑目骂云： 老魅不念守道而干犯人！ 
女乃大哭云： 人杀我夫！ 
魅在其侧曰： 吾命尽于今！ 
因虚欷，又曰： 此神不可与事。 
乃成老鼍，走出庭中，瑶令仆杀之也。
杨丑奴
河南杨丑奴常诣章安湖拔蒲，将暝，见一女子，衣裳不甚鲜洁，而容貌美，乘船载菜，前就丑奴。
家湖侧，逼暮不得返，便停舟寄住。
借食器以食，盘中有干鱼生菜。
食毕，因戏笑，丑奴歌嘲之，女答曰： 家在西湖侧，日暮阳光颓。
托荫遇良主，不觉宽中怀。 
俄灭火共寝，觉有臊气，又手指甚短，乃疑是魅。
此物知人意，遽出户，变为獭，径走入水。
谢宗
会稽王国吏谢宗赴假，经吴皋桥，同船人至市，宗独在船。
有一女子，姿性婉娩，来诣船，因相为戏。女即留宿欢宴，乃求寄载，宗许之。
自尔船人夕夕闻言笑。
后逾年，往来弥数。
同房密伺，不见有人，知是妖魅，遂共掩被。
良久，得一物，大如枕。须臾，又获二物，并小如拳，视之，乃是三龟。
宗悲思，数日方悟，向说如是云： 此女子一岁生二男，大者名道愍，小者名道兴。 
宗又云： 此女子及二儿，初被索之时大怖，形并缩小，谓宗曰： 可取我枕投之。  
时族叔道明为郎中令，笼三龟示之。
