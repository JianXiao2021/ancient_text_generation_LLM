池阳小人背明鸟王琬张聘张林东瀛公长广人黄丘村韩僧真洛阳金像梁武帝惠炤师周靖帝苏氏突厥首领陈后主渭南人猫鬼长星大乌虾蟆幽州人默啜张易之孙俭太白昼见
池阳小人
王莽建国三年，池阳有小人，长一尺余，或乘马，或步行，操持万物，小人皆自相称。
三日乃止。
莽甚恶之。
自后兵盗日盛，而竟被杀。
背明鸟
黄龙元年，吴始都武昌。
时越雟之南献背明鸟，形如鹤状，止不向明，巢常对北，多肉少毛，其声百变，闻钟磬笙竽之声则奋翅摇头。
时人以为吉瑞。
是岁迁都建业，殊方多贡珍奇。
吴人语讹，呼为背亡鸟。
国中以为大妖，不及百年，当有丧乱背叛流亡之事，散逸奔逃，墟无烟火。
果如斯言。后此鸟不知所在。
王琬
晋武帝太康七年，郊坛下有一白狗，高三尺，光色鲜明，恒卧坛侧。
觉见人前则去。
骑督王琬，以骏马追之。
狗徐行，马不可及，射又逃，琬去复还。
郊丘非狗所守，后遂大乱。
又武帝时，幽州有狗，鼻行地三百余步。
帝不思和峤之言而立惠帝，以致衰乱。
张聘
晋惠帝太安中，江夏张聘所乘牛言曰： 天下乱，乘我。 
聘惧而还。
犬又言曰： 归何早？ 
寻牛人立而行。
聘□□□□曰： 天下将乱，非止一家。 
其年张昌作乱，先略江夏，众推为帅。
于是五州残乱，聘方族灭。
张林
晋怀帝永嘉中，嘉兴张林有狗名阿永。
时天下饥荒，狗行欲倒。
林言： 阿永汝言得肉。 
故健，今饿不复行耶。
狗忽语云： 我道天下人饥死！ 
狗语不已，闻者怖走。
时天下荒乱，帝没于胡。
东瀛公
晋东瀛公腾，字元迈，以永嘉元年镇邺。
时大雪，当其门前方十数步，独液不积。腾怪而掘之，得玉马，高尺许，齿皆缺。腾以为马者国姓，称吉祥马。
或谓马无齿则不食。
未几，晋大乱。
长广人
宋文帝元嘉末，长广人病瘥，便能食而不得卧，一饭辄觉身长。如此数日，头遂出屋。
段究为刺史，度之为三丈，复还渐缩如旧，经日而亡。
俄而文帝为元凶所害。
黄丘村
宋江陵黄丘村，有羊生羔，两头一颈，在上者鸣，在下者不鸣。
俄而刘义、司马休之相继作乱，人多兵死。
韩僧真
后魏肃宗熙平二年，并州祁县人韩僧真女，从母右肋而出。胡太后令付掖庭养之。
太后临朝，为元乂、刘腾幽于永巷，后竟被尔朱荣沈于河。
魏室因兹大乱。
洛阳金像
后魏普泰元年，洛阳金像生毛眉鬓发，悉皆具足。
尚书左丞魏季景谓人曰： 张天锡有此事，其国遂灭，此亦不祥之征。 
至明年，而广陵被废死焉。
梁武帝
梁武帝大同元年，幸玄武湖。
湖中鱼皆骧者，见于水上，若顾望焉，帝入宫方没。
此下人将举兵睥睨乘舆之象。寻有侯景之乱。
惠炤师
齐末惠炤师者，不知从何许而来。
骑一竹枝为马，振策驰驿，盘躄回转。
或时厉声云： 某处追兵甚急，何不差遣？ 
遂放杖驰走，不遑宁息。
或晨往南殿，暮至北城。如其所言，果有烽檄之急。
每遥见黑云飞乌群豕，但是黑之物，必低身恭敬。
忽自称云，伏喽罗语。
国人见者，莫不怪笑。
京内咸识。
不知名字者，呼为伏喻调马。
齐未动之前，惠炤走杖马，来到殿西骑省，密告诸贵唐邕等，急救东方，吴儿大欲入，晓夕孜孜，守阙不去。
数日，吴明彻自广陵北侵淮楚。
国家遣兵将救，始集兵马。
惠炤已去城四十里，于白壁南待军，指麾号令。大将至，谓齐安王高敬德曰： 努力，好慎浆水！ 
后吴人纵水淹渍，齐军多有伤没。
在京百官朝集，惠炤亦骑杖执策，立于武成之后。
敕付天平寺，常令三人守之。
勿听浪语。
炤狂言如旧，不可止约。
后于天平寺宿，与一大德僧共密语： 天地开辟，上古无为。 
下至君臣父子、道德仁义、老经佛法，优劣多少？ 
凡所顾涉幽隐之事，无所不论。
迨至天晓将去，谓曰： 慎莫漏我此语！若泄，打杀汝。 
去后，此僧语一二老宿名德者云，伏喻乃是大圣人，非寻常，不可轻忽。
闻其所说，诸佛得道者，咸经亲事，序述犹如指掌。见语勿道，恐诸不知，怀骄慢心，将来获罪，所以相告。
午后，惠炤密将拳石手巾裹来，语此僧云： 戒你莫说乃不能忍。 
以巾打之，一下死。
寺家执以奉闻，恕而不问。
齐将破之时，北宫东北角割十步为弘善寺，惠炤曾到寺宿。
其夜骞墙住太后宫院，盗入宫人房里，被捉。炤曰： 不久人人皆入，何为独自约我？ 
又以状奏，诏复舍之。
时宫校贵人内外戚妃媵出家者，朔望参谒，车马衣服，侍从绮丽。
惠炤寻逐车后，眼语挑弄，云： 罢道之日，与我作妇。 
官者驱逐。且语且前。贵人等以炤狂悖，为后主所容，但笑而不责。
每逢见僧众，则恶骂嗔打，手执砖瓦，不避头面。云： 无用之时除剪！ 
僧徒值者亦必避之。
于后失经五六日，忽复自来，则厕上而眠。或把杖坐睡。
云： 官府甚多，军马遍满，昼夜供承，不可周悉。
图籍不得不造。
及周兵入晋阳，炤到太后寺浮图前，合掌落泪云： 倾！ 
即伏地不起。
武帝平东夏，不收图籍，府库典诰，州县户口，洛京故实，并为军人毁弃。
至今大比民贯，创始营造。
炤所说造籍，悉符验焉。
而炤竞不知所在。
周靖帝
周靖帝大象元年夏，荥阳汴水北，有龙斗。
初见白光直属天，自东方而来，有白龙长十许丈，西北向，舐掌而鸣。
西北有黑龙，亦乘云而至。
风雷相击，乍合乍离，暴雨大注，自午至申。
白龙升天，黑龙坠地。
复有大鲤鱼三，从小鱼无数，乘空而斗。雷雨又甚，大风发屋，至瞑乃止。
鱼不复见。
明日，有两黑蛇，大者长丈五，小者半之，并伤腰颈，死于窦前。
黑蛇者，周天元帝及靖帝之象，大鱼三而斗者，尉迟回、王谦、司马消难，三方起兵乱之异。
苏氏
周靖帝大象中，阳武苏氏，家临河。
闻园中有犬声，往视之，见三兽，状如水牛，一黄一赤一黑者。斗久之，黑者死，黄赤者俱入于河。
黑者周所尚色也，死者灭亡之象。
后数岁，周遂灭。
隋有天下，旗牲尚赤，戎服尚黄。
突厥首领
隋开皇初，突厥阿波未叛之前，有首领数十骑，逐一兔至山。
山上有鹿，临崖告人云：你等无事触他南方圣人之国，不久当灭。
俄而国内大乱。
陈后主
陈后主时，秣陵有泉，深不可测，产鱼鳖甚众。
恒有声如牛，邑人惧之，不敢犯。无何，忽见牛头于岸下，里民牵而出之。
于是争捕，其鱼乃尽。
江东旧以牛头山为天关，今牛头已获，葢示国将灭而关毁也。
后年，隋平陈。
渭南人
隋时，渭南有人寄宿他家。
夜中闻二豕对语，其一曰： 岁将尽，阿耶明杀我供岁，何处避之？ 
其一答曰： 可向水北妇家， 因相随而去。天将晓，主人觅豕不得。
宿客言状，至人如其言得豕。其后蜀王秀得罪，将杀，乐平公主救之得全。
后数岁而帝崩，天下大乱，秀竟被诛。
猫鬼
隋大业之季，猫鬼事起。
家养老猫为厌魅，颇有神灵，递相诬告。京都及郡县被诛戮者，数千余家。
蜀王秀皆坐之。隋室既亡，其事亦寝。
长星
唐仪凤年中，有长星半天，出东方，三十余日乃灭。
自是吐蕃叛、匈奴反、徐敬业乱、白铁余作逆、博豫骚动、忠万强梁、契丹翻营府、突厥破赵定，麻仁节、张玄遇、王孝杰等，皆没百万众。
三十余年，兵革不息。
大乌
唐调露之后，有乌大如鸠，色如乌雀，飞若风声，千万为队。时人谓之鵽雀，亦名突厥雀。
若来，突厥必至。
后则无差。
虾蟆
唐高宗尝患头风，召名医于四方，终不能疗。
宫人有自陈世业医术，请修药饵者，帝许之。
初穿地置药炉，忽有一虾蟆跃出，色如黄金，背有朱书武字。
宫人不敢匿，奏之。
帝颇惊异，遽命放于苑池。
宫人别穿地，得虾蟆如初。
帝深以为不祥，命杀之。
其夕，宫人暴卒。后武后竟革命。
幽州人
天授中，则天好改新字，又多忌讳。
有幽州人寻如意，上封云： 国字中或，或乱天象。
请□中安武以镇之。 
则天大喜，下制即依。
月余，有上封者云： 武退在□中，与囚字无异。不祥之甚。 
则天愕然，遽追制，改令中为八方字。
后孝和即位，果幽则天于上阳宫。
默啜
唐长安二年九月一日，太阳蚀尽，默啜贼到并州。
至十五日，夜月蚀尽，贼并退尽。
俗谚云：枣子塞鼻孔。
悬楼阁却种。又云：蝉鸣蛁蟟唤，黍种糕糜断。
又谚云：春雨甲子，赤地千里；夏雨甲子，乘船入市；秋雨甲子，禾头生耳，鹊巢下近地，其年大水。
张易之
唐长安四年十月，阴雨雪，一百余日不见星。
正月诛逆贼张易之、昌宗等，则天废。
孙俭
唐幽州都督孙俭之入贼也，薛讷与之书曰： 季月不可入贼，大凶也。 
俭曰： 六月宣王北伐，讷何所知？有敢言兵出不复者斩。 
出军之日，有白虹垂头于军门。
其夜，大星落于营内。兵将无敢言者。
军行后，幽州界内鸦乌鸱鸢等并失，皆随军去。
经二旬而军没，乌鸢食其肉焉。太白昼见
唐延和初七日，太白昼见经天。
其月，太上皇逊帝位。
此易主之应也。
至八月九月，太白又昼见，改元先天。
至二月七日。太上皇废，诛中书令萧至忠、侍中岑羲，流崔湜，寻诛之。
