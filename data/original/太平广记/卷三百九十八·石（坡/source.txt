石黄石马肝石石鼓采石青石石文石连理太白精古铁铧走石石桥
石磨釜濑石鱼坠石立石孤石网石卵石卧石僧化陨石目岩
石驼石柱石响石女藏珠石化石松化自然石热石犬吠石
瓮形石三石人石金蚕
坡沙飞坡鸣沙
石
黄石
帝尧时，有五星自天而陨。
一是土之精，坠于谷城山下。
其精化为圯桥老人，以兵书授张子房。
云： 读此当为帝王师，后求我于谷城山下，黄石是也。 子房佐汉功成，求于谷城山下，果得黄石焉。
子房隐于商山，从四皓学道。
其家葬其衣冠黄石焉。
古者常见墓上黄气高数十丈。
后赤眉所发，不见其尸，黄石亦失，其气自绝。
马肝石
元鼎五年，郅支国贡马肝石百斤。
长以水银养，内于玉函中，金泥封其上。
其国人长四尺，唯饵马肝石。
此石半青半白，如今之马肝。
舂碎之，以和九转丹，吞之一丸，弥年不饥渴。
以之拭发，白者皆黑。
帝尝坐群臣于甘泉殿，有发白者，以此拭之，应手皆黑。
是时公卿语曰： 不用作方伯，唯愿拭马肝石。 
此石酷烈。不杂丹砂，唯可近发。
石鼓
吴郡临江半岸崩，出一石鼓，槌之无声。
武帝以问张华，华曰： 可取蜀中桐材，刻为鱼形，扣之则鸣矣。 
于是如其言，果声闻数里。采石
石季龙立河桥于云昌津，采石为中济。
石无大小，下辄随流，用工五百余万，不成。
季龙遣使致祭，沉璧于河。俄而所沉璧流于渚上。
地震，水波腾上津所。楼殿倾坏，压死者百余人。
青石
其略曰，高皇海宇字李九王八千太平天子李世王千年太子治书燕山人士国主尚任谔奖文通千古大王五王七王十王凤手才子武文贞观昌大圣四方上下万古忠孝为喜，勅礼部郎中柳逞，驰驿检覆，并同所奏。
石连理
永昌年中，台州司马孟诜奏： 临海水下冯义，得石连理树三株，皆白石。 
太白精
金星之精，坠于中南圭峰之西，因号为太白山，其精化为白石，状如玉美，时有紫气覆之。
天宝中，玄宗立玄元庙于长安大宁里临淄旧邸，欲塑玄元像。
梦神人曰： 太白北谷中有玉石，可取而琢之，紫气见处是也。 
翌日，令使入谷求之。
山下人云： 旬日来，尝有紫气，连日不散。 
果于其下掘获玉石，琢为玄元像，高二丈许，又为二真人二侍童，及李林甫、陈希烈之形，高六尺以来。古铁铧
天宝中，玄宗以三门河道险厄，漕转艰阻，乃令旁北山，凿石为月河，以避湍急，名曰天宝河。
岁省运夫五十余万，又无覆溺淹滞之患，天下称之。
其河东西径直，长五里余，阔四五丈，深二丈三丈至五六丈，皆凿坚石。
匠人于坚石之下，得古铁铧，长三尺余，上有 平陆 两字，皆篆文也。玄宗异之，藏于内库。
遂命改河北县为平陆县，旌其事也。走石
宝历元年乙巳岁，资州资阳县清弓村山，有大石，可三间屋大，从此山下。
忽然吼踊，下山越涧，却上坡，可百步。
其石走时，有锄禾人见之。各手执锄，赶至止所，其石高二丈。
石桥
赵州石桥甚工，磨垅密致，如削焉。
望之如初月出云，长虹饮涧。
上有勾栏，皆石也，勾栏并为石狮子。
龙朔年中。高丽谍者盗二狮子去，后复募匠修之，莫能相类者。
至天后大足年，默啜破赵定州，贼欲南过。
至石桥，马跪地不进，但见一青龙卧桥上，奋迅而怒，贼乃遁去。
石磨
吴兴故彰县东三十里，有梅溪山。山根直竖一石，可高百余丈，至青而团，如两间屋大。
四面斗绝，仰之于云外，无登陟之理。
其上复有盘石，正员如车盖，恒转如磨，声若风雨，土人号为石磨。
转駃则年丰，迟则岁俭。
欲知岁之丰俭，以石磨候之，无差焉。
釜濑
夷道县有釜濑，其石大者如釜，小者如斗，形色乱真，唯实中耳。
石鱼
衡阳相乡县，有石鱼山，山石黑，色理若生雌黄。
开发一重，辄有鱼形，鳞鳍首尾，有若画焉，长数寸，烧之作鱼腥。
坠石
伊阙县令李师晦，有兄弟任江南官，与一僧往还。
尝入山采药，暴风雨，避于桤树。
须臾大震，有物瞥然坠地，倏而晴朗。
僧就视，乃一石，形如乐器，可以悬击。
其上平齐如削，中有窍，其下渐阔而员，状若垂囊。
长二尺，厚三分，左小缺。
色理如碎锦，光泽可鉴，叩之有声。
僧意其异物，置于樵中归。
柜而埋于禅床下，为其徒所见，往往有知者。
李生恳求一见，僧确然无言。
忽一日，僧召李生，既至，执手曰： 贫道已力衰弱，无常将至。
君前所求物，聊用为别。 
乃尽去侍者。引李生入卧内，撤榻掘地，捧匣受之而卒。
立石
莱子国海上有石人，长一丈五尺，大十围。
昔始皇遣此石人追劳山，不得，遂立。
孤石
筑阳县水中，有孤石挺出。
其下澄潭，时有见此石根，如竹根，色黄。
见者多凶，俗号承受石。
网石
于季有为和州刺史时，临江有一寺，寺前鱼钓所聚。
有渔子，下网，举之觉重，坏网，视之乃一石，如拳。
因乞寺僧，置于佛殿中。
石遂长不已，经年重四十斤。
张司封员外入蜀时，亲睹其事。
卵石
常侍崔元亮，在洛中，尝闲步涉岸，得一石子，大如鸡卵，黑润可爱。
玩之，行一里，划然而破，有鸟大如巧妇，飞去。
卧石
荆州永丰县东乡里，有卧石一，长九尺六寸，其形似人，而举体青黄隐起，状若雕刻。
境若旱，使祭而举之，小雨小举之，大雨大举之。
相传此石忽见如此，本长九尺，今加六寸矣。僧化
天台僧，乾符中，自台山之东临海县界，得洞穴。
同志僧相将寻之。
初一二十里，径路低狭，率多泥涂。
自外稍平阔，渐有山，山十许里。
见市肆居人，与世无异。
此僧素习咽气，不觉饥渴。
其同行之僧饥甚，诣食市肆乞食，人或谓曰： 若能忍饥渴，速还无苦。或餐啖此地之食，必难出矣。 
饥甚，固求食焉。
食毕，相与行十余里，路渐隘小，得一穴而出。餐物之僧，立化为石矣。
天台僧出山逢人，问其所管，已在牟平海滨矣。
陨石
唐天复十年庚午夏，洪州陨石于越王山下昭仙观前，有声如雷，光彩五色，阔十丈。
袁吉江洪四州之界，皆见光闻声。
观前五色烟雾，经月而散。
有石长七八尺，围三丈余，清碧如玉，堕于地上。
节度使刘威命舁入昭仙观内，设斋祈谢。
七日之内，石稍小，长三尺；又斋数日，石长尺余；今只有七八寸，留在观内。
目岩
平乐县有山，林石岩间，有目如人眼，极大，瞳子白黑分明，名曰目岩。
石驼
于阗国北五日行，又有山，山上石骆驼溺水，滴下，以金银等器承之，皆漏。人掌亦漏，唯瓠取不漏。
或执之，令人身臭，皮毛改。
石柱
劫比他国，中天竺之属国也。
有石柱，高七十尺，绀色有光。
或观其身，随其罪福，悉见影中见之。
石响
南岳岣嵝峰，有响石，呼唤则应，如人共语，而不可解也。
南州南河县东南三十里，丹溪之曲，有响石，高三丈五尺，阔二丈，状如卧兽。
人呼之应，笑亦应之，块然独处，亦号曰独石也。石女
桂阳有贞女峡，传云，秦世数女，取螺于此，遇雨，一女化为石人。
今石人形高七尺，状似女子。
藏珠石
江州南五十里，有店名七里店，在沱江之南。
小山下有十余枚，如流星往来。或聚或散。
石上常有光景。
相传云，珠藏于此，乃无价宝也。
或有见者，密认其处，寻求不得。
化石
会稽进士李晀，偶拾得小石，青黑平正，温滑可玩，用为书镇焉。
偶有蛇集其上，驱之不去，视以化为石。
求它虫试之，随亦化焉。
壳落坚重，与石无异。
松化
婺州永康县山亭中，有枯松树，因断之，误堕水中。化为石。
取未化者，试于水中，随亦化焉。
其所化者，枝干及皮，与松无异，且坚劲。
有未化者数段，相兼留之，以旌异物。
自然石
洪州建昌县界田中，有自然石碑石人及石龟，散在地中，莫知其数。
皆如镌琢之状，而无文字。
石人多倒卧者，时有立者。
又云，侧近有石井，深而无水。
有好事者，持火入其中，旁有横道，莫知远近，道侧亦皆是石人焉。
热石
新北市是景云观旧基，有一巨石，大如柱础。
人或坐之蹋之，逡巡如火烧。应心烦热，因便成疾，往往致死。
或云，若聚火烧此石吼，即瞿塘山吼而水沸。
古老相传耳。
又蜀州晋原县山亭中，有二大石，各径二尺已来，出地七八寸。
人或坐之，心痛往往不救。
又是落星石，东边者，坐即灵者；西边者，与诸石无异。
色并带青白也。
犬吠石
婺源县有大黄石，自山坠于溪侧，莹彻可爱，群犬见而竞吠之。
数日，村人不堪其喧，乃相与推致水中。
犬又俯水而吠愈急，取而碎之。
瓮形石
潘祚为鄱阳县令，后连带古城，其中隙荒数十亩。
祚尝与家人望月于此，见城下草中有光，高数丈。
其间荆棘蒙密，不可夜行，即取弓射其处，以志之。
明日掘其地，得一瓮，大腹小口，青石塞之。
祚命舁归其家，发其口，不可开。令击碎之，乃一石，如瓮之形，若冰冻之凝结者。
复碎而弃之，卒无所得。
三石
处州石人山，在泥水口，近有三石，形甚似人。
居中者为君，左曰夫人，右曰女郎。
人石
昔有夫妻二人，将儿入山猎，其父落崖，妻子将下救之，并变为三石，因以为人石。
金蚕
右千牛兵曹王文秉，丹阳人，世善刻石，其祖尝为浙西廉使裴璩采碑。
于积石之下，得一自然圆石，如球形，式如砻斫，乃重叠如壳相包。
斫之至尽，其大如拳。
复破之，中有一蚕，如蛴螬，蠕蠕能动。
人不能识，因弃之。
数年，浙西乱，王出奔至下蜀，与乡人夜会，语及青蚨还钱事。佐中或云，人欲求富，莫如得石中金蚕畜之。则宝货自致矣。
问其形状，则石中蛴螬也。
坡沙
飞坡
永昌年，太州敷水店南西坡，白日飞四五里，直塞赤水。
坡上桑畦麦垄，依然仍旧。
鸣沙
灵州鸣沙县有沙，人马践之，辄鈖然有声。
持至他处，信宿之后，无复有声。
