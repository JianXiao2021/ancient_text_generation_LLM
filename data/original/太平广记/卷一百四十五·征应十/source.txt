李钧高骈钜鹿守陕师严遵美成汭刘知俊田頵桑维翰钟傅顿金湖南马氏王慎辞安守范
李钧
唐李钧之莅临汝也，郡当王仙芝大兵之后。
民间多警。
李钧以兵力单寡，抗疏闻奏。
诏以昭义军三千五百人镇焉。
乾符戊戌岁也，兵至，营于郡西郭。
明年春，钧节制上党杂报到，于是镇兵部将，排队于州前通衢，率其属入衙，展君臣之礼。
忽有暴风扬尘，起自军门而南，蟠折行伍，拔大旆十余以登。州人愕眙而顾，没于天际。
明日，州北二十里大牛谷野人，得旆以献，帛无完幅，枝干皆摺拉矣。
钧至上党，统众出雁门，兵既不戢，暴残居民，遂为猛虎军所杀矣。
高骈
唐光启三年，中书令高骈，镇淮海。有蝗行而不飞，自郭西浮濠，缘城入子城，聚于道院，驱除不止。
松竹之属，一宿如剪。幡帧画像，皆啗去其头。
数日之后，又相啖食。
九月中，暴雨方霁，沟渎间忽有小鱼，其大如指，盖雨鱼也。
占有兵丧。
至十月，有大星夜堕于延和阁前，声若奔雷，迸光碎响，洞照一庭。
自十一月至明年二月，昏雾不解。
或曰： 下谋上之兆。 
是时粒食腾贵，殆逾十倍。寒僵雨仆，日辇数十口，弃之郭外。
及霁而达坊静巷，为之一空。
是时浙西军变，周宝奔毗陵。
骈闻之大喜，遽遣使致书于周曰： 伏承走马，已及奔牛。今附齑一瓶，葛粉十斤，以充道途所要。 
盖讽其齑粉也。
三月，使院致看花宴，骈有与诸从事诗。其末句云： 人间无限伤心事，不得樽前折一枝。 
盖亡灭之谶也。
及为秦彦幽辱，计口给食。
自五月至八月，外围益急，遂及于难。
钜鹿守
唐文德戊申岁，钜鹿郡南和县街北有纸坊，长垣悉曝纸。
忽有旋风自西来，卷壁纸略尽，直上穿云，望之如飞雪焉。
此兵家大忌也。
夏五月，郡守死。
陕师
唐乾宁末，分陕有蛇鼠斗于南门之内，观者如堵。
蛇死而鼠亡去。
未旬而陕师遇祸。
则知内蛇死而郑厉入，群鼠奔向蒲山亡。
妖由人兴，可为戒惧。
严遵美
唐左军容使严遵美，阉官中仁人也。
尝言北司为供奉官，胯衫给事，无秉简之仪。
又云： 枢密使廨署，三间屋书柜而已，亦无视事之厅。堂状后帖黄，指挥公事，乃杨复泰。夺宰相权也。
遵美尝发狂，手足舞蹈之。
旁有一猫一犬，猫谓犬曰： 军容改常也。 
犬曰： 何用管。 
俄而舞定，且异猫犬之言。
遇昭宗播迁凤翔，乃求致仕汉中，寻徙于剑南青城山下，卜别墅以居之。年过八十而终。
其忠正谦约，与西门李玄为季孟。
于时诛宦官，唯西川不奉诏，由是脱祸。
家有北司治乱记八卷，备载阉官忠侫好恶，盖巷伯之流也，未必俱为邪僻。
良由南班轻忌大过，以致怨怒，盖邦国不幸也。
先是路岩自成都移镇渚宫，所乘马忽作人语，且曰： 芦荻花，此花开后路无家。 
不久及祸。
然畜类之语，岂有物凭之乎？
石言于晋，殆斯比也。
成汭
荆州成汭，唐天复中准诏统军救援江夏，帅次公安县。
寺有二金刚神，土人号曰二圣，颇有灵验。
舣舟而谒之，且以胜负为褥。汭兆皆不吉。
汭惑之，孔目官杨师厚曰： 公业已行，安可疑阻？ 
于是不得已而进。
竟有覆军之败，身死家亡，非偶然也。
刘知俊
梁彭城王刘知俊镇同州日，因筑营墙，掘得一物，重八十余斤，状若油囊。
召宾幕将校问之。
或曰地囊，或曰飞廉，或曰金神七杀。
独留源曰： 此是冤气所结也。古来囹圄之地或有焉，昔王充据洛阳。
修河南府狱，亦获此物，而远祖记之。
乃冤死囚人，精爽入地，聚为此物。
经百千年，凝结不散。
源闻酒能忘忧，请奠以醇醪，或可消释耳。
然此物之出，亦非吉征也。 
知俊命具酒馔视酹，复瘗之。
寻有扳城背主奔秦之事，乃验之矣。
田頵
宣州节度田頵，将作乱。
一日向暮，有鸟赤色，如雉而大，尾有火光，如散星之状，自外飞入，止戟门而不见。
翌日，府中大火，曹局皆尽，唯甲兵存焉。頵资以起事，明年遂败。
桑维翰
魏公桑维翰，尹开封。
一日，尝中夜于正寝独坐，忽大惊悸，如有所见，向空厉声云： 汝焉敢此来！ 
如是者数四。旬日愤懑不已，虽齐体亦不敢有所发问。
未几，梦己整衣冠。严车骑，将有所诣。就乘之次，忽所乘马亡去，追寻莫之所在。
既寤，甚恶之，不数日及难。
钟傅
南平王钟傅，在江西，有衙门吏孔知让，新治第。
昼有一星陨于庭中。
知让甚恶之，求典外戎，以空其地。岁余，御史中丞薛绍纬，贬官至豫章，傅取此地第以居之，遂卒于此。
顿金
袁州刺史顿金，罢郡还都。有人以紫袱包一物，诣门遗之。开视，则白烂衫也。
遽追其人，则亡矣。
其年金卒。
湖南马氏
湖南武穆王巡边，回舟至洞庭宜春江口，暴风忽至，波如连山，乃见波中，恢诡谲怪，蛟螭出没，云雾昏蒙，有如武夫执戈戟者，有文吏具襕简者，有如捧盘盂者，或绯或绿，倏闪睢盱，莫知何物。
左右大骇，衣服器皿悉投之。
舟人欲以姬妾为请，王不听。
移时风定，仅获存焉。
后数年，武穆王薨于位。
王慎辞
江南通事舍人王慎辞，有别墅在广陵城西，慎辞常与亲友游其上。
一日，忽自爱其冈阜之势，叹曰： 我死必葬于此。 
是夜，村中间太吠。或起视之，见慎辞独骑徘徊于此。
逼之，遂不见。
自是夜夜恒至。
月余，慎辞卒，竟葬其地。
安守范
伪蜀彭州刺史安思谦，男守范，尝与宾客游天台禅院，作联句诗。
守范云： 偶到天台院，因逢物外僧。 
定戎军推官杨鼎夫云： 忘机同一祖，出语离三乘。 
前怀远军巡官周述云： 树老中庭寂，窗虚外境澄。 
前眉州判官李仁肇云： 片时松柏下，联续百千灯。 
因记于僧壁而去。
翌日，有贫子乞食见之，朗言曰： 人道有初无尾，此则有尾无初。却后五年，首颔俱碎，洎不如尾句者。 
抚掌大笑。院僧驱迩之。贫子走且告曰： 此后主人，不远千里，即欲到来。 
众以为狂，莫测其由。
后数年，守范伏法，鼎夫暴亡，此首领俱碎之义。
周与李，累授官资，此不如尾句之义也。
相承住持者，来自兴元，则主不远千里也。
贫子之说，一无谬焉。
