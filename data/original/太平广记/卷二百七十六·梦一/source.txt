周昭王吴夫差汉武帝司马相如阴贵人张奂郑玄范迈许攸薛夏蒋济
周宣王戎邹湛陈桃吕蒙王穆张天锡张骏索充宋桶苻坚后赵宣咸张甲张茂晋明帝冯孝将徐精商仲堪商灵均桓豁司马恬贾弼王奉先宗叔林沙门法称刘穆之徐羡之沈庆之明歒之刘诞袁愍孙刘沙门诸仲务孙氏桓誓张寻徐祖桓邈周氏婢何敬叔
周昭王
昭王即位三十年，王坐祗明之室，昼而假寐。
忽白云蓊郁而起，有人衣服皆毛羽，因名羽人。
王梦中与语，问以上仙之术。
羽人曰：大王精智未开，求长生久视，不可得也。
王跪请绝欲之教。
羽人乃以指画王心，应手即裂。
王乃惊悟，而汗湿于衿席，因患心疾，即却膳撤乐。
移于旬日，忽见所梦者来，语王曰：先欲易王之心。
乃出方寸绿囊，中有药，名曰续脉丸补血精散，以手摩王之臆，俄而即愈。
王即请此药，贮以玉缶，缄以金绳。
以之涂足，则飞天地之外，如游咫尺之内。
有得服之，后天而死。
吴夫差
吴王夫差夜梦三黑狗号，以南以北，炊甑无气。
及觉，召群臣言梦，群臣不能解。
乃召公孙圣。
圣被召，与妻诀曰：以恶梦召我，我岂欺心者，必为王所杀。于是圣至，以所梦告之。
圣曰：王无国矣！
犬号者，宗庙无主；炊甑无气，不食矣。
王果怒，杀之。
及越兵至，王谓左右曰：吾无道，杀公孙圣，汝可呼之。
于是三呼三应。
吴卒为越所灭。
汉武帝
汉武帝梦大鱼，求去口中钩。
明日游昆明池，见一鱼衔钩，帝取钩放之。
三日，池滨得明珠一双。司马相如司马相如，字长卿。
将献赋而未知所为，梦一黄衣翁谓之曰：可为《大人赋》，言神仙之事。
赋成以献，帝大嘉赏。
阴贵人
汉明帝阴贵人，梦食瓜甚美。
时敦煌献异瓜种，名穹隆。
父老云：有道士从蓬莱得此种，食之不饥。
张奂
后汉张奂为武威太守。
其妻梦帝与印绶，登楼而歌，觉以告奂。
奂令占之。曰：夫人方生男，复临此郡，命终此楼。
后生子猛。
郑玄
郑玄师马融，三载无闻，融还之。
玄过树阴下假寐，梦一人，以刀开其心，谓曰：子可学矣。
於是寤而即返，遂洞精典籍。
后东归，融曰：诗书礼乐皆东矣。
范迈
林邑谓紫磨金为上金，俗谓之杨迈金。
范迈母梦人铺杨迈金席，与其生儿，儿生席色昭晰。
后因生儿，名曰范迈，为林邑王。
许攸
许攸梦乌衣吏，奉漆案，案上有六封文书，拜跪曰：府君当为北斗君，明年七月复有一案，四封文书，云：陈康为主簿。
觉后，适康至，曰：今来当谒。
攸闻益惧。
问康曰：我作道师，死不过作社公；今日得北斗、主簿，余为忝矣。
明年七月，二人同日而死。
薛夏
薛夏，天水人也，博学绝伦。
母孕夏之时，梦有人遗一箧衣，云：夫人必生贤明之子，为帝王所宗。
母记其梦之时。及生夏，年及弱冠，才术过人。
魏文帝与之讲论，弥日不息，辞华旨畅，应对如流，无有凝滞。
帝曰：昔公孙龙称为辩捷，而迂诞诬妄，今子所说，非圣人言不谈，则子游、子贡之俦。不能过也。
若仲尼在魏，复为入室焉。帝手制书与夏，题云入室生。
位至秘书丞。
居甚贫，帝解御衣以赐之，以符先梦。
名冠当时，为一代高士。
蒋济
魏蒋济为领军也。
其妻梦亡儿涕泣言曰：死生异路。
我生时为卿相子孙，今在地下为泰山伍伯，憔悴困辱，不可复言。
今太庙西有孙阿者，将召为泰山令。
愿母为白领军，嘱阿转我，今得乐处。
言讫，母遂惊寤。
以白济，济曰：梦不足凭耳。
明日，母复梦之，言曰：我今来迎新君，止在庙下，未发之间，暂得归来。
新君明日日中当发，临发多事，不得复归于此。
愿重启之，何惜一试验也。遂说阿形状，言甚备悉。
天明，母又为言之曰：昨又梦如此，虽知梦不足凭，何惜一验之乎？
济乃遣人诣太庙下，推问孙阿，果得之，形状如其梦。
济乃涕泣曰：几负我儿。
于是乃见孙阿，具语其事。
阿不惧当死，而喜为泰山令，惟恐济言之不信也，乃谓济曰：若诚如所言，某之愿也，不知贤郎欲得何职？
济曰：随地下乐者与之。
阿许诺。
言讫遣还，济欲速知其验，从领军门下至庙下，十步安一人，以传阿之消息。
辰时传阿心痛，日中传阿亡。
涕泣曰：虽哀儿之不幸，见喜亡者之有知。
后月余，母复梦儿来告曰：已得转为录事矣。
周宣
魏周宣，字孔和，善占梦。
或有问宣者：吾梦刍狗。
宣曰：君当得美食。
未几，复有梦刍狗，曰：当堕车折脚。
寻而又云梦刍狗，宣曰：当有火灾。
后皆如所言。
其人曰：吾实不梦，聊试君耳！
三占不同，皆验，何也？
宣曰：意形于言，便占吉凶。
且刍狗者，祭神之物，故君初言梦之，当得美食也。
祭祀即毕，则为所轹，当堕车伤折。
车轹之后，必载以樵，故云失火。
王戎
王戎梦有人以七枚椹子与之，著衣襟中。
既觉得之，占曰：椹，桑子也。
自后男女大小凡七丧。邹湛
邹湛梦一人拜，自称甄仲舒，求葬。
湛觉，思之曰：舍西瓦土中人也。
乃取葬之。复梦其人来拜谢。
陈桃
虞翻注《易》，上奏曰：臣郡吏陈桃，梦臣与道士相遇，散发粗裘，付《易》六爻。
烧其三，以饮臣。
臣乞尽吞之。
道士言： 易在天上，三爻足以 。
岂臣受命，应当知也。
吕蒙吕蒙入吴，王劝其学。
乃博览群籍，以《易》为宗。
常在孙策坐酣醉，忽于眠中，诵《易》一部，俄而起惊。
众人皆问之。
蒙云： 向梦见伏羲、文王、周公，与我言论世祚兴亡之事，日月广明之道，莫不穷精极妙；未该玄言，政空诵其文耳。 
众坐皆知蒙呓诵文也。
王穆
洛阳王穆起兵酒泉，西伐索嘏，长史郭瑀谏，不从。
夜梦乘青龙上天，至屋而止。
觉叹曰：屋字尸至也，龙飞屋上尸至，吾其死矣。
后果验。
出张天锡
张天锡在涼州。梦一绿色犬，甚长，从南来，欲咋天锡，床上避之，乃堕地。
后苻坚遣苟苌者，绿地锦袍，从南来，攻入门，大破之。
张骏
涼文王张骏，梦一人鬓眉皓白，自称子俞，曰：地上之事付你，地下之事付我。
王寤问之，有侯子瑜先死。得其曾孙亮。
为祈连令矣。
索充宋桶
索充梦一虏，脱上衣来诣充。
索紞占曰：虏去上半，下男字也。
夷虏阴类，君妻当生男也。
已后果验。
又宋桶梦内中有一人著衣，桶一手把两杖，极打之。
索紞占曰：内中有人，是肉子也；两杖著之象，极打肉食也。
过三日，过三家，皆得肉食矣。苻坚
苻坚将欲南伐，梦满城出菜，又地东南倾。
其占曰：菜多，难为酱也。东南倾，江左不得平也。
后赵宣咸
宣咸卒后五年，石虎梦见咸。
涕泗嘱其子奋，曰：非心力所达也。
通梦之言而有征：奋今何在？
左右对曰：为赵郡守。
于是即擢拜廷尉，为太常。
才力不及父，因咸梦登列卿也。
张甲
张甲者，与司徒蔡谟有亲，侨住谟家。
暂数宿行，过期不及。
谟昼眠，梦甲云：暂行，忽暴病，患心腹痛病，胀满不得吐下，某时死。
谟曰：何以治之？
甲曰：蜘蛛生断去脚，吞之则愈。
谟觉，使人往甲行所验之，果死。
张茂
会稽张茂，尝梦大象，以问万推。
曰：君当为大郡，而不能善终。
大象者大兽也，取诸其音，兽者守也。
象以齿焚其身，后必为人所杀。
茂永昌中，为吴兴太守。
值王敦问鼎，执正不移，敦遣沈充灭之。
晋明帝
晋明时，献马者梦河神请之。
及至，与帝梦同。
即投河以奉神。
始太傅褚褒，亦好此马。帝云：已与河神。
及褚公卒，军人见公乘此马矣。
冯孝将
广平太守冯孝将，男马子。
梦一女人，年十八、九岁，言我乃前太守徐玄方之女，不幸早亡，亡来四年，为鬼所枉杀。
按生录，乃岁至八十余。
今听我更生，还为君妻，能见聘否？
马子掘开棺视之，其女已活，遂为夫妇。
徐精
晋咸和初，徐精远行，梦与妻寝，有身。
明年归。妻果产。
后如其言矣。
商仲堪
商仲堪在丹徒，梦一人曰：君有济物之心，岂能移我在高燥处，则恩及枯骨矣。
明日，果有一棺逐水。
仲堪取而葬之于高冈，酹酒。
其夕，梦见其人来拜谢。
商灵均
商灵均，义熙中，梦人来缚其身将去，形神乖散。
复有一人云：且置之，须作衡阳，当取之耳。
后除衡阳守，辞不得免，果卒官。
桓豁
荆州刺史桓豁，所住斋中，见一人长丈余，梦曰：我龙山之神，来无好意，使君既贞固，我当自去耳。
司马恬
京口新城有邓艾庙，毁久。
晋谯王司马恬为都督，梦一人自称邓公，求治舍宇。
恬乃令与修造之。
贾弼
河东贾弼为琅琊参军，夜梦一人，塺龅大鼻閉目，请曰：爱君之貌，换君之头，可乎？
梦中不获已，遂被换去。
觉而人见者悉惊走。
还家，家人悉藏。
自此后能半而笑啼，两手足及口中，各题一笔书之，词翰俱美。
王奉先
有贵人亡后，永兴令王奉先梦与之相对如平生。
奉先问：远有情色乎？
答云：某日至某家，问婢。
后觉，问其婢，云：此日某梦郎君来。
宗叔林
晋阳守宗叔林得十头鳖，付厨曰：每日以二头作臛。
其夜，梦十丈夫，皂布衣裤褶，扣头求哀。
不悟而食二枚。
明夜，又梦八人求命，方悟。
乃放之，后梦八人来谢。
沙门法称
宋沙门法称，临终曰：有嵩山人告我，江东刘将军应受天命。
吾以三十二璧一饼为信物。
宋祖闻之，命僧惠义往嵩山。
七日七夜行道，梦有一长须翁指示。
及觉，分明忆所在，掘而得之。
刘穆之
刘穆之常渡扬子江宿，梦合两船为舫，上施华盖，仪饰甚盛，以升天。
既晓，有一姥问曰：君昨夜有佳梦否？
穆之乃具说之，姥曰：君必位居端揆。
言讫不见。
后官至仆射丹阳尹，以元功也。
穆之又梦，有人称刘镇军相迎。
旦占之：吾死矣，今岂有刘镇军耶？
后宋武帝遣人迎，共定大业。
武帝时为镇军将军。
徐羡之
徐羡之为王雄少傅主簿。
梦父作谓曰：汝从今己后，勿渡朱雀桁，当贵。
羡之后行半桁，忆先人梦，回马。
而以此除主簿，后果为宰相。
沈庆之
沈庆之，元嘉中，始梦牵卤部入厕中，虽忻清道，而甚恶之。
或为之解曰：君必贵，然未也。
卤部者，富贵之容；厕中，所谓后帝也。
君富贵不在今主矣。
后果中焉。明歒之
嘉九年，征北参军明歒之，有一从者，夜眠大魇。
歒之自往唤之，顷间不能应。
又失其头髻，三日乃寤。
说云：被三人捉足，一人髻之。
忽梦见一道人，以丸药与之，如桐子，令以水服之。
及悟，手中有药，服之遂瘥。
刘诞
竟陵刘诞，在广陵，左右直眠，梦人告之曰：官须发为矟旄。
则觉已失发矣，如此数十人。
袁愍孙
袁愍孙，世祖出为海陵守，梦日堕身上，寻而追还，与机密。
刘沙门
刘沙门居彭城，病亡。
妻贫儿幼，遭暴风雨，墙宇破坏。
其妻泣拥稚子曰：汝父若在，岂至於此！
其夜梦沙门将数十人料理宅舍，明日完矣。
诸仲务
诸仲务一女显姨，嫁为米元宗妻，产亡于家。
俗闻产亡者，以墨点面。
其母不忍，仲务密自点之，无人见者。
元宗为始新县丞。梦妻来上床，分明新白妆面上有墨点。
孙氏
有孙氏求官，梦双凤集其两拳，以问占者宋董。
曰：凤凰非梧桐不栖。非竹实不食。
卿当大凶，非苴杖，即削杖。
后孙氏果遭母丧。
桓誓
桓誓字明期，居豫章时，梅玄龙为太守，先已病矣，誓往看之。语玄龙云：吾昨夜忽梦见君，着丧衣来迎我。
经数日，复梦如前，云：二十八日当拜。
二十七日，桓忽中恶，就玄龙索麝香丸。
玄龙闻，令作凶具。
二十七日桓亡。二十八日龙卒。
张寻
巴西张寻梦庭生一竹，节相似。都为一门。
以问竺法度，云：当暴贵，但不得久矣。
果然如其所言。
徐祖
嘉兴徐祖幼孤，叔隗养之如所生。
隗病，祖营作甚勤。
是夜，梦二人来云：汝叔应合死也。
祖叩头祈请哀愍。
二人云：念汝如此。为活之。
祖觉，叔乃瘥。
桓邈
桓邈为汝南，郡人赍四乌鸭作礼。
大儿梦四乌衣人请命。
觉，忽见鸭将杀，遂救之，买肉以代。
还梦四人来谢而去。
周氏婢
陈留周氏婢入山取樵，倦寝。
忽梦一女子，坐中谒之曰：吾目中有刺，愿乞拔之。
及觉，忽见一棺中有髑髅，眼中草生，遂与拔之。
后于路旁得双金指环。
何敬叔
何敬叔少奉法，作一檀像，未有木。
先梦一沙门纳衣杖锡来云：县后何家桐甚良。
觉，如梦求之，果得。
