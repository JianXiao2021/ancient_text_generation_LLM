周穆王周灵王王子乔方丈山昆吾山汉太上皇汉武帝轻玉罄李夫人吉光裘西毒国桂宫西胡渠王汉宣帝刘表
周穆王周穆王时，西戎献玉杯，光照一室。
置杯于中庭，明日水满。
杯香而甘美，斯仙人之器也。
周灵王
周灵王二十三年起昆阳台。
渠胥国来献玉骆驼高五尺，琥珀凤凰高六尺，火齐镜高三尺，暗中视物如昼，向镜则影应声。
周人见之如神。灵王末，不知所之。
王子乔
王子乔墓在京陵，战国时，有人盗发之。
都无见，惟有一剑悬在圹中。
欲取而剑作龙虎之声，遂不敢近。
俄而径飞上天。
《神仙经》云：真人去世，多以剑代。
五百年后，剑亦能灵化。
此其验也。
方丈山
方丈山一名峦稚。
东有龙场千里，玉瑶为林。
龙常斗此处，膏血如流水。
膏色黑者，著地坚凝如漆，而有紫光，可为宝器。
昆吾山
昆吾山，其下多赤金，色如火。
昔黄帝伐蚩尤，陈兵于此地。掘深百丈，犹未及泉，惟见火光如星。
地中多丹，炼石为铜。
铜色青而利，泉色赤。
山草木皆劲利，土亦刚而精。
至越王句践，使工人以白牛马祠昆吾之神。
采金铸之，以成八剑。
一名掩日，以之指日则光昼暗。
金阴物也，阴盛则阳灭。二名断水，以之划水，开而即不合。
三名转魄，以之指月，则蟾兔为之侧转。
四名悬翦，飞鸟游虫，遇触其刃，如斩截焉。
五名惊鲵，以之泛海，则鲸鲵为之深入。
六名灭魂，挟之夜行，不逢魑魅。
七名却邪，有妖魅者，见之则止。
八名真刚，以之切玉断金，如刻削土木矣。
以应八方之气铸之者。
汉太上皇
汉太上皇微时，常佩一刀长三尺。
上有铭，其字虽难识，疑是殷高宗伐鬼方时，作此物也。
太上皇游丰沛山泽中，穷谷里有人欧冶铸。
上皇息其傍，问曰：此铸何器？
工人笑而答曰：为天子铸剑，勿泄言。
上皇谓为戏言，了无疑色。
工曰：今所铸铁，钢砺难成。
若得翁腰间佩刀，杂而冶之，即成神器，可以克定天下。
星精为辅佐，以歼三猾。
水衰火盛，此为异兆也。
上皇曰：余有此物，名为匕首，其利难俦。
水断虬龙，陆斩虎兕。
魑魅魍魉，莫难逢之。
削玉镌金，其刃不卷。
工人曰：若不得此匕首以和铸，虽欧冶专精，越工砥锷，终为鄙器。
上皇即解腰间匕首，以投于炉中。
俄而烟焰冲天，日为之昼暗。
及乎剑成，杀三牲衅祭之。
铸工问上皇：何时得此匕首。
曰：秦昭襄王之时，余行，逢一野人于路。
授余云： 殷时灵物，世世相传。
上有古书，记其年月。
及剑成，工人规之，其铭面存，叶前疑也。
工人即持剑授上皇，上皇以赐高祖。
高祖长佩于身，以歼三猾。
及天下已定，授吕后，藏于宝库之中。
守藏者见白气如云，出于户外，如龙蛇，改其库名曰灵金藏。及诸吕擅权，白气亦灭。
及惠帝即位，以此库贮禁兵器，改曰灵金内府。
又汉帝相传以秦王子婴所奉白玉玺，高祖斩白蛇剑。
剑上皆用七采珠九华玉以为饰，杂厕五色琉璃为剑匣。
剑在室中其光景犹照于外，与挺剑不殊十二年一加磨龙，刃上常若霜雪。
开匣板鞘，辄有风气，光彩射人。
汉武帝
孙氏《应瑞图》云：神鼎者文质精也。
知吉凶，知存亡。能轻能重，能息能行。
不灼自沸，不汲自满，中生五味。
王者兴则出，衰则去。
《说苑》云：孝武时，汾阴人得宝鼎，献之甘泉宫，群臣毕贺。
上寿曰：陛下得周鼎。
侍中吾丘寿王曰：非周鼎。
上召问之：有说则生，无说则死。
寿王对曰：周德者，始于天授，成于文武，显于周公。
德泽上畅于天，下漏三泉。
上天报应，鼎为周出。
今汉继周，德□显行，六合和同，至陛下之身而逾盛，天瑞并至。
昔秦始皇亲求鼎于彭城而不得，天昭有德，神宝自至。
此天所以遗汉，乃汉鼎，非周鼎也。
上曰：善。魏文帝《典论》亦云：墨子曰，昔夏后启使飞廉折金，以精神于昆吾。
使翁乙灼自若之龟，鼎成。
四定而方，不灼自烹，不举自灭，不迁自行。《拾遗录》云：周末大乱，九鼎飞入天池。
《末世书论》云，入泗水，声转谬焉。
轻玉磬
汉武帝起招仙阁于甘泉宫西，其上悬浮金轻玉之磬。
浮金者，自浮水上。轻玉者，其质贞明而轻也。
李夫人
汉武帝过李夫人，就取玉簪拴头。
自此宫人搔头皆用玉，为之贵焉。
夫以象牙为篦，赐李夫人。
吉光裘
汉武帝时，西成献吉光裘。入水数日不濡，入火不焦。
元凤不道之时服此裘，以视朝焉。
西毒国汉武帝时，西毒国献连环羁。
皆以白玉作之，玛瑙石为勒，白光琉璃为鞍。
安在暗室中，尝照十余丈，其光如昼。
桂宫
汉武帝为七宝床、杂宝案、杂宝屏风、杂宝帐，设于桂宫。
时人谓之四宝宫。
西胡渠王
汉武帝冢裹，先有玉箱瑶杖各一，是西胡渠王所献。
帝平素常玩之。后有人扶风郿市买得二物，帝左右识而认之。说卖者形状，乃帝也。
汉宣帝
汉采女常以七月七日夜，穿七针于开襟楼，俱以习之。
宣帝被收，系郡邸狱。
臂上犹带史良娣合采婉转丝绳，系身毒国宝镜一枚，大如八铢钱。
旧传此镜照见妖魅，得佩之者，为天神所福，故宣帝从危获济。
及即大位，每持此镜，感咽移辰。
常以琥珀笥盛之，缄以戚里织成。
一曰斜纹织成。
宣帝崩，不知所在。刘表
