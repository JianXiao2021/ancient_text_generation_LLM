飞涎鸟
南海去会稽三千里，有狗国，国中有飞涎鸟似鼠，两翼如鸟而脚赤。
每至晓，诸栖禽未散之前，各各占一树，口中有涎如胶，绕树飞，涎如雨沾洒众枝叶。
有他禽之至而如网也，然乃食之。
如竟午不获，即空中逐而涎惹之，无不中焉。
人若捕得脯，治渴。
其涎每布后半日即干，自落，落即布之。
精卫
有鸟如乌，文首白喙赤足，名曰精卫。
昔赤帝之女名女婧，往游于东海，溺死而不返，其神化为精卫。
故精卫常取西山之木石，以填东海。
仁鸟
晋文公焚林以求介推，有白鵶绕烟而噪，或集介子之侧，火不能焚。
晋人嘉之，起一高台，名曰思烟台。
种仁寿之木，木似柏而枝长软，其花堪食。
故《吕氏春秋》云： 木之美者，有寿木之华。 即此是。
或云，此鵶有识，于焚介之山，数百里不复织网罗。呼之曰仁鸟。
俗亦谓仁鸟白臆为慈乌，则此类也。
鸐
幽州之墟，羽山之北，有善鸣禽。
人面鸟喙，八翼一足，毛色如雉，行不践地，名曰鸐，其声似钟磬笙竽也。
《世语》曰： 青鸐鸣，时太平。 
乃盛明之世，翔鸣薮泽，音中律吕，飞而不行。
禹平水土，栖于川岳，所集之地，必有圣人出焉。自上古铸诸鼎器，皆图象其形。铭赞至今不绝。韩朋
韩朋鸟者，乃凫鹥之类。此鸟为双飞，泛溪浦。
水禽中鸂鹥、鸳鸯、鵁鶄，岭北皆有之，唯韩朋鸟未之见也。
案干宝《搜神记》云： 大夫韩朋，其妻美，宋康王夺之。朋怨，王囚之，朋遂自杀。
妻乃阴腐其衣，王与之登台，自投台下，左右提衣，衣不胜手。
遗书于带曰： 愿以尸还韩氏而合葬。 
王怒，令埋之，以相望。
经宿，忽见有梓木生二塚之上，根交于下，枝连其上。又有鸟如鸳鸯，恒栖其树。朝暮悲鸣。 
南人谓此禽即韩朋夫妇之精魂，故以韩氏名之。
带箭
带箭鸟，鸣如野鹊，翅羽黄绿间错，尾生两枝，长二尺余，直而不枭，唯尾稍有毛，宛如箭羽，因目之为带箭鸟。
细鸟
汉元封五年，勒毕国贡细鸟，以方尺玉笼盛数百头，大如蝇。
其状如鹦鹉，闻声数里，如黄鹄之音。
国人常以此鸟候时，亦名曰候虫。
上得之，放于宫内，旬日之间，不知所止，惜甚，求不复得。
明年，此鸟复来集于帷幄之上，或入衣袖，因更名曰蝉鸟。
宫人婕妤等皆悦之，但有此鸟集于衣上者，辄蒙爱幸。
武帝末，稍稍自死，人尤爱其皮，服其皮者，多为男子媚也。
王母使者
齐郡函山有鸟足青嘴赤，素翼绛颡，名王母使者。
昔汉武帝登此山，得玉函，长五寸，帝下山，玉函忽化为白鸟飞去。
世传山上有王母药函，常令鸟守之。
鸳鸯
汉时，鄢县南门两扇，忽一声称 鸳 ，一声称 鸯 ，晨夕开闭，声闻京师。
汉末恶之，令毁其门，两扇化为鸳鸯，相随飞去，后遂改鄢为晏城县。
五色鸟
杨震卒，未葬，有大鸟五色高丈余，从天飞下，到震棺前，举头悲鸣，泪出沾地。
至葬日，冲天上升。
新喻男子
豫章新喻县男子见田中有六七女，皆衣毛衣。
不知是鸟，匍匐往，得其一女所解毛衣，取藏之。
即往就诸鸟，诸鸟各飞去，一鸟独不得去。
男子取以为妇，生三女，其母后使女问父，知衣在积稻下，得之，衣而飞去。
后复以衣迎三儿，亦得飞去。
张氏
京兆有张氏独处一室，有鸠自外入，止于床。
张氏祝曰： 鸠为祸也，飞上承尘；为福也，即入我怀。 
以手探之，而得一金鉤。
是后子孙渐盛，资财万倍。
蜀贾客至长安，闻之，乃厚赂婢，婢窃鉤以与客。
张氏既失鉤，渐渐衰耗，而蜀客亦罹穷厄，于是赍鉤以反张氏，张氏复昌。
漱金鸟
魏时，昆明国贡漱金鸟。
国人云： 其地去然州九千里，出此鸟，形如雀，色黄，毛羽柔密，常翾翔海上，罗者得之，以为至祥。
闻大魏之德，被于荒远，乃越山航海，来献大国。 
帝得此鸟，蓄于灵禽之圃，饴以真珠，饮以龟脑。
鸟常吐金屑如粟，铸之可以为器。
昔汉武时，有献大雀，此之类也。
此鸟畏霜雪，乃起小室以处之，名曰辟寒台。皆用水晶为户牖，使内外通光，而常隔于风雨尘雾。
宫人争以所吐之金饰钗珮，谓之辟寒金，故宫人相嘲言曰： 不服辟寒金，那得君王心；不服辟寒钿，那得君王怜。 
于是媚惑争以宝为身饰，及行卧皆怀挟以要宠也。
魏代丧灭，珍宝池台，鞠为茂草，漱金之鸟，亦自高翔。
鹙
晋永嘉二年，有鹙集于始安县，木矢贯之，铁镞，其长六寸有半，以箭计之，其射者当身长丈五六尺。
营道令
晋太元中，营道令何偕之去职，于县界山中得一鸟，大如白鹭，青色赤目，膝上髀下，自然有铜环形，大小刻画转辗如揽子，绝妙人功，于是京邑皆传观之。
营道经今属道州。
纸鸢化鸟
梁武太清三年，侯景围台城，远不通问，简文作纸鸢飞空，告急于外。
侯景谋臣王伟谓景曰： 此纸鸢所至，即以事达外。 
令左右善射者射之，及堕，皆化为鸟，飞入云中，不知所往。
鹑
安定原土筑时，奠祭以觚爵，忽有一鹑飞于觚上，因名鹑觚城。
后魏文帝大统中，立为鹑觚县。
戴文谋
有戴文谋者，隐居阳城山中。曾于客堂食际，忽闻有呼曰： 我天帝使者，欲下凭君，可乎？ 
文谋闻甚惊，又曰： 君疑我也？ 
文谋乃跪曰： 居贫，恐不足降下耳。 
既而洒扫设位，朝夕进食甚谨。
后谋于室内窃言之，其妇曰： 此恐是狐魅依凭耳。 文谋曰： 我亦疑之。 
乃祠飨之时，神乃言曰： 吾相从，方欲相利，不意有疑心异议。 
文谋辞谢之际，忽堂上如数十人呼声，出视之，见一大鸟，五色，白鸠数十随之，东北入云而去。瑞鸟
炀帝征辽回，次于柳城郡之望海镇。步出观望，有大鸟二，素羽丹嘴，状同鹤鹭，出自霄汉，翻翔双下，高一丈四五尺，长八九尺，徘徊驯扰，翔舞御营。
敕著作佐郎虞绰制《瑞鸟铭》以进，上命镌于其所，仍敕殿内丞阎毗图写其状，秘书郎虞世南上《瑞鸟颂》，敕令写于图首。
报春鸟
顾渚山中有鸟如鸲鹆而小，苍黄色，每至正二月，作声云： 春起也！ 
至三月四月，作声云： 春去也！ 
采茶人呼为报春鸟。
冠凫
石首鱼，至秋化为冠凫，冠凫头中有石也。
秦吉了
秦吉了，容、管、廉、白州产此鸟，大约似鹦鹉，嘴脚皆红，两眼后夹脑，有黄肉冠，善效人言，语音雄大，分明于鹦鹉。
以熟鸡子和饭如枣饲之。
或云，容州有纯赤、纯白色者，俱未之见也。
韦氏子
汘阳郡有张女郎庙。上元中，有韦氏子客于汘阳，途至其庙。遂解鞍以憩。
忽见庙宇中有二屐子在地上，生视之，乃结草成者，文理甚细，色白而制度极妙。韦生乃收贮于橐中，既而别去。
仆者惊愕，告于韦生，生即命升屋而取之。
即得，又致于前，明日又失其所，复于瓦屋上得之。
如是者三，韦生窃谓仆曰： 此其怪乎？可潜伺之。 
是夕，其仆乃窃于隙中伺之，夜将半，其屐忽化为白鸟，飞于屋上。
韦生命取焚之，乃飞去。
鸟贼
李靖弟客师官至右武卫将军，四时从禽，无暂止息。京师之西南际澧水，鸟兽皆识之，每出，鸟鹊竞逐噪之，人谓之鸟贼。
鸟省
冯兖给事，亲仁坊有宅，南有山亭院，多养鹅鸭及杂禽之类极多，常遣一家人掌之，时人谓之鸟省。
刘景阳
天后时，左卫兵曹刘景阳使岭南，得吉了鸟，雄雌各一只，解人语。
至都进之，留其雌者，雄烦怨不食，则天问曰： 何乃无聊也？ 
鸟为言曰： 其配为使者所得，今颇思之。 
乃呼景阳曰： 卿何故藏一鸟不进？ 
景阳叩头谢罪，乃进之，则天不罪也。
食蝗鸟
开元中，贝州蝗虫食禾，有大白鸟数千，小白鸟数万，尽食其虫。
卢融
开元初，范阳卢融病中独卧，忽见大鸟自远飞来，俄止庭树，高四五尺，状类鸮，目大如柸，嘴长尺余。
下地上阶，顷之，入房登床，举两翅，翅有手，持小枪，欲以击融，融伏惧流汗。
忽复有人从后门入，谓鸟云： 此是善人，慎勿伤也。 
鸟遂飞去，人亦随出，融疾自尔永差。
濮州刺史李全璋妻张，牛肃之姨也，开元二十五年，卒于伊阙庄。
张寝疾，有鸟止于庭树，白首赤足，黄腹丹翅。
其鸣但云： 懊恨也母兮。 
如是昼夜不绝声。
十余日，张殂，鸟遂不见。
王绪
天宝末，台州录事参军王绪病将死，有大鸟飞入绪房，行至床所，引嘴向绪声云： 取取。 
行营将张日芬射获之，肉翅狐首，四足，足有爪，广四尺，状类蝙蝠。
鹳鹴
鹳鹴，一名堕羿，形似鹊。
人射之，则衔矢反射人。
吐绶鸟
鱼复县南山有鸟大如鸲鹆，羽色多黑，杂以黄白，头颇似雉。
有时吐物长数寸，丹采彪炳，形色类绶，因名为吐绶鸟。
又食必蓄嗉，臆前大如斗，虑触其嗉，行每远草木，故一名避株鸟。
杜鹃
杜鹃，始阳相推而鸣，先鸣者吐血死。
尝有人出行，见一群寂然，聊学其声，即死。
初鸣，先听者主离别。厕上听其声，不祥。
厌之之法，当为犬声应之。
蚊母鸟
蚊母鸟，形如鹢，嘴大而长，池塘捕鱼而食。
每叫一声，则有蚊蚋飞出其口。
俗云，采其翎为扇，可辟蚊子。亦呼为吐蚊鸟。
桐花鸟
剑南彭蜀间，有鸟大如指，五色毕具，有冠似凤。
食桐花，每桐结花即来，桐花落即去，不知何之，俗谓之桐花鸟。
极驯善，止于妇人钗上，客终席不飞。人爱之，无所害也。
真腊国大鸟
真腊国有葛浪山，高万丈，半腹有洞。先有浪鸟，状似老鸱，大如骆驼。
人过，即攫而食之，腾空而去，百姓苦之。
真腊王取大牛肉。中安小剑子，两头尖利，令人载行，鸟攫而吞之，乃死，无复种矣。百舌
百舌春啭，夏至唯食蚯蚓。
正月后冻开，蚓出而来。
十月后，蚓藏而往。
盖物之相感也。
鹳
江淮谓群鹳旋飞为鹳井，鹳亦好旋飞，必有风雨。
人探巢取鹳子，六十里旱。
能群飞，薄霄激雨，雨为之散。
又南方有鹳食蛇，每遇巨石，知其下有蛇，即于石前，如道士禹步，其石阞然而转，因得而噉。
里人学其法者，伺其养雏，缘树，以蔑絙缚其巢，鹳必作法而解之，乃铺沙树底，俾足迹所印而仿学之。
甘虫
大中末，舒州奏众鸟成巢，阔七尺，高一丈，而燕雀鹰鹯，水禽山鸟，无不驯狎如一。
更有鸟，人面绿毛，嘴爪皆绀。其声曰 甘虫 ，因谓之甘虫。
时人画图，鬻于坊市。
戴胜
王蜀刑部侍郎李仁表寓居许州，将入贡于春官。时薛能尚书为镇，先缮所业诗五十篇以为贽，濡翰成轴，于小亭凭几阅之。未三五首，有戴胜自檐飞入，立于案几之上，驯狎。良久，伸颈亸翼而舞，向人若将语。
久之，又转又舞。如是者三，超然飞去。
心异之，不以告人，翌日投诗，薛大加礼待。
居数日，以其子妻之。
北海大鸟
北海有大鸟，其高千里，头文曰 天 ，胸文曰 候 ，左翼文曰 鹥 ，右翼文曰 勒 ，头向东正，海中央捕鱼。
或时举翼飞，而其羽相切，如雷风也。
鵶
温璋为京兆尹，勇于杀戮，京邑惮之。
一日，闻挽铃而不见有人，如此者三，乃一鵶也。
尹曰： 是必有人探其雏而来诉耳。 
命吏随鵶所在而捕之，其鵶盘旋，引吏至城外树间，果有人探其雏，尚憩树下。
吏执送之，府尹以事异于常，乃毙捕雏者。
