李鹬
唐敦煌李鹬，开元中，为邵州刺史。
挈家之任，泛洞庭，时晴景，登岸。
因鼻衂血沙上，为江鼍所舐，俄然复生一鹬，其形体衣服言语，与其身无异。
鹬之本身，为鼍法所制，絷于水中。
其妻子家人，迎奉鼍妖就任，州人亦不能觉悟。
为郡几数年，因天下大旱，西江可涉。道士叶静能自罗浮山赴玄宗急诏，过洞庭，忽沙中见一人面缚，问曰： 君何为者？ 
鹬以状对，静能书一符帖巨石上，石即飞起空中。
鼍妖方拥案晨衙，为巨石所击，乃复本形。
时张说为岳州刺史，具奏，并以舟楫送鹬赴郡，家人妻子乃信。
今舟行者，相戒不沥血于波中，以此故也。谢二
唐开元时，东京士人以迁历不给，南游江淮，求丐知己，困而无获，徘徊扬州久之。
同亭有谢二者，矜其失意，恒欲恤之，谓士人曰： 无尔悲为，若欲北归，当有三百千相奉。 
及别，以书付之曰： 我宅在魏王池东，至池，叩大柳树。家人若出，宜付其书，便取钱也。 
士人如言，径叩大树，久之，小婢出，问其故，云： 谢二令送书。 
忽见朱门白壁，婢往却出，引入。
见姥充壮，当堂坐，谓士人曰： 儿子书劳君送，令付钱三百千，今不违其意。 
及人出，已见三百千在岸，悉是官家排斗钱，而色小坏。士人疑其精怪，不知何处得之，疑用恐非物理，因以告官，具言始末。
河南尹奏其事，皆云： 魏王池中有一鼋窟，恐是耳。 
有敕，使击射之，得昆仑数十人，悉持刀枪，沉入其窟。
得鼋大小数十头，末得一鼋，大如连床。官皆杀之，得钱帛数千事。
其后五年，士人选得江南一尉，之任，至扬州市中东店前，忽见谢二，怒曰： 于君不薄，何乃相负，以至于斯。
老母家人，皆遭非命，君之故也。 
言讫辞去，士人大惧，十余日不之官，徒侣所促，乃发。
行百余里，遇风，一家尽没，时人云： 以为谢二所损也。 
荆州渔人
唐天宝中，荆州渔人得钓青鱼，长一丈，鳞上有五色圆花，异常端丽，渔人不识，以其与常鱼异，不持诣市，自烹食，无味，颇怪焉。
后五日，忽有车骑数十人至渔者所。
渔者惊惧出拜，闻车中怒云： 我之王子，往朝东海，何故杀之？
我令将军访王子，汝又杀之，当令汝身崩溃分裂，受苦痛如王子及将军也！ 
言讫，呵渔人，渔人倒，因大惶汗。
久之方悟，家人扶还，便得癞病。十余日，形体口鼻手足溃烂，身肉分散，数月方死也。刘成
宣城郡当涂民，有刘成者、李晖者，俱不识农事。尝用巨舫载鱼蟹，鬻于吴越间。
唐天宝十三年春三月，皆自新安江载往丹阳郡。
行至下查浦，去宣城四十里，会天暮，泊舟，二人俱登陆。
时李晖往浦岸村舍中，独刘成在江上。
四顾云岛，閴无人迹，忽闻舫中有连呼阿弥陀佛者，声甚厉。
成惊而视之，见一大鱼自舫中振须摇首，人声而呼阿弥陀佛焉。
成且惧且悚，毛发尽劲，即匿身芦中以伺之。俄而舫中万鱼，俱跳跃呼佛，声动地。
成大恐，遽登舫，尽投群鱼于江中。
有顷而李晖至，成具以告晖，晖怒曰： 竖子安得为妖妄乎？ 
唾而骂言且久。成无以自白，即用衣资酬其直。
既而余百钱，易荻草十余束，致于岸。
明日，迁于舫中，忽觉重不可举，解而视之，得缗十五千，签题云： 归汝鱼直。 
成益奇之。
是日，于瓜洲会群僧食，併以缗施焉。
时有万庄者，自泾阳令退居瓜洲，备得其事，传于纪述。
薛二娘
唐楚州白田，有巫曰薛二娘者，自言事金天大王，能驱除邪厉，邑人崇之。
村民有沈某者，其女患魅发狂，或毁坏形体，蹈火赴水，而腹渐大，若人之妊者。
父母患之，迎薛巫以辨之。
既至，设坛于室，卧患者于坛内，旁置大火坑，烧铁釜赫然。
巫遂盛服奏乐，鼓舞请神。
须臾神下，观者再拜。
患者乃曰： 伏矣！ 
自陈云： 淮中老獭，因女浣纱悦之。不意遭逢圣师，乞自此屏迹。
但痛腹中子未育，若生而不杀，以还某，是望外也。 
言毕呜咽，人皆悯之。
遂秉笔作别诗曰： 潮来逐潮上，潮落在空滩。
有来终有去，情易复情难。
肠断腹中子，明月秋江寒。 
其患者素不识书，至是落笔，词翰俱丽。
须臾，患者昏睡，翌日乃释然。
方说，初浣沙时，有美少年相诱，因而来往，亦不自知也。
后旬月，产獭子三头，欲杀之。或曰： 彼魅也而信，我人也而妄，不如释之。 
其人送于湖中，有巨獭迎跃，而没之。
赵平原
唐元和初，天水赵平原，汉南有别墅。
尝与书生彭城刘简辞、武威段齐真诣无名湖，捕鱼为脍。
须臾，获鱼数十头，内有一白鱼长三尺余，鳞甲如素锦，耀人目精，鳍鬣五色，鲜明可爱。
刘与段曰： 此鱼状貌异常，不可杀之。 
平原曰： 子辈迂阔不能食，吾能食之矣！ 
言未毕，忽见湖中有群小儿，俱著半臂白袴，驰走水上，叫啸来往，略无畏惮。
二客益惧，复以白鱼为请，平原不许之，叱庖人曰： 速斫脍来。 
逡巡，脍至。平原及二客食方半，风雷暴作，霆震一声，湖面小儿，脚下生白烟，大风随起。
二客觉气候有变，顾望三里内，有一兰若，遂投而去。
平原微哂，方复下箸，于时飞沙折木，雨火相杂而下，霆电掣曳，天崩地拆。
二客惶骇，相顾失色，谓平原已为齑粉矣。
俄顷雨霁，二客奔诣脍所，见平原坐于地，冥然已无知矣。
二客扶翼，呼问之，良久张目曰： 大差事，大差事！
辛勤食脍尽，被一青衫人，向吾喉中拔出，掷于湖中。吾腹今甚空乏矣！ 
其操刀之仆，遂亡失所在，经数月方归。
平原诘其由，云： 初见青衫人于电火中嗔骂，遂被领将，令负衣袱。行仅十余日，至一处，人物稠广，市肆骈杂。青衣人云： 此是益州。 
又行五六日，复至一繁会处，青衫人云： 此是潭州。 
其夕，领入旷野中，言曰： 汝随我行已久，得无困苦耶？
今与汝别。
因怀中取干脯一挺与某，云： 饥即食之，可达家也。 
又曰： 为我申意赵平原，无夭害生命。暴殄天物，神道所恶。
再犯之，必无赦矣？ 
平原自此终身不钓鱼。
高昱
元和中，有高昱处士以钓鱼为业。
尝舣舟于昭潭，夜仅三更不寐。
忽见潭上有三大芙蕖，红芳颇异。
有三美女各踞其上，俱衣白，光洁如雪，容华艳媚，莹若神仙，共语曰： 今夕阔水波澄，高天月皎，怡情赏景，堪话幽玄。 
其一曰： 旁有小舟，莫听我语否？ 
又一曰： 纵有，非濯缨之士，不足惮也。 
相谓曰： 昭潭无底橘州浮，信不虚耳。 
又曰： 各请言其所好何道。 
其次曰： 吾性习释。 
其次曰： 吾习道。 
其次曰： 吾习儒。 
各谈本教道义，理极精微。
一曰： 吾昨宵得不祥之梦。 
二子曰： 何梦也？ 
曰： 吾梦子孙仓皇，窟宅流徙，遭人斥逐，举族奔波，是不祥也。 
二子曰： 游魂偶然，不足信也。 
三子曰： 各算来晨，得何物食。 
久之曰： 从其所好，僧道儒耳。
言讫，逡巡而没。昱听其语，历历记之。
及旦，果有一僧来渡，至中流而溺。
昱大骇曰： 昨宵之言不谬耳！ 
旋踵，一道士舣舟将济，昱遽止之，道士曰： 君妖也，僧偶然耳。
吾赴知者所召，虽死无悔，不可失信。 
叱舟人而渡，及中流又溺焉。
续有一儒生，挈书囊径渡，昱恳曰： 如前去僧道已没矣！ 
儒正色而言： 死生命也，今日吾族祥斋，不可亏其吊礼。 
将鼓棹，昱挽书生衣袂曰： 臂可断，不可渡。 
书生方叫呼于岸侧，忽有物如练，自潭中飞出，绕书生而入。
昱与渡人遽前捉其衣襟，漦涎前流滑，手不可制。
昱长吁曰： 命也！ 
顷刻而没三子。
而俄有二客乘叶舟而至，一叟一少，昱遂谒叟，问其姓字。
叟曰： 余祁阳山唐勾鳖，今适长沙，访张法明威仪。 
昱久闻其高道，有神术，礼谒甚谨。
俄闻岸侧有数人哭声，乃三溺死者亲属也。
叟诘之，昱具述其事，叟怒曰： 焉敢如此害人！ 
遂开箧，取丹笔篆字，命同舟弟子曰： 为吾持此符入潭，勒其水怪，火急他适！ 
弟子遂捧符而入，如履平地。循山脚行数百丈，观大穴明莹，如人间之屋室。
见三白猪寐于石榻，有小猪数十，方戏于旁。及持符至，三猪忽惊起，化白衣美女，小猪亦俱为童女，捧符而泣曰： 不祥之梦果中矣！ 
容三日涉归东海，各以明珠为献。 
弟子曰： 吾无所用。 
不受而返，具以白叟，叟大怒曰： 汝更为我语此畜生，明晨速离此，不然，当使六丁就穴斩之。 
弟子又去，三美女号恸曰： 敬依处分，弟子归。 
明晨，有黑气自潭面而出，须臾，烈风迅雷，激浪如山。
有三大鱼长数丈，小鱼无数周绕，沿流而去。
搜曰： 吾此行甚有所利，不因子，何以去昭潭之害？ 
遂与昱乘舟东西耳。
僧法志
台山僧法志游至淮阴，见一渔者坚礼而命焉。
法志随至草庵中，渔者设食甚谨，法志颇怪，因问曰： 弟子以渔为业，自是造罪之人，何见僧如此敬礼？ 
答曰： 我昔于会稽山遇云远上人为众讲法，暂曾随喜，得悟圣教。
迩来见僧，即欢喜无量。 
僧异之，劝令改业，渔者曰： 我虽闻善道，而滞于罟网，亦犹和尚为僧，未能以戒律为事。其罪一也，又何疑焉？ 
僧惭而退，回顾，见渔者化为大鼋，入淮，亦失草庵所在。
