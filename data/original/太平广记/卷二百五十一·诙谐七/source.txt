周愿刘禹锡袁德师李程杨虞卿沈亚之张祜交广客卢肇章孝标南卓王智兴卢发裴休冯衮邻夫关图杨玄翼裴庆余赵崇郑光业
周愿
唐周愿，尝奉使魏州，节度使田季安引之连辔。
路见一驴极肥，季安指示愿曰：此物大王世充。
应声答曰：总是小窦建德。
李巽性严毅，不好戏笑。
时愿知河西盐铁留事，将至。李戒从事曰：周生好谐谑，忝僭无礼。幸诸贤稍庄以待之。
及愿至，数燕。李公寒温外，不与之言，周亦无由得发。
一日，馔亲宾，愿亦预焉。
李公有故人子弟来投，落拓不事。遍问旧别墅及家童有技者。图书有名者。
悉云货却。李责曰：未官家贫，产业从货，何至书籍古画店彼除？
惆怅久之。复问一曰：有一本虞永兴手书《尚书》，此又在否？
某人惭惧，不敢言货，云：暂将典钱。
愿忽言曰：此《尚书》大迍厄。
都忘先拒其诙谐是，遂问曰：《尚书》何迍？
愿曰：已遭《尧典》、《舜典》之苦，此而即典。
李之颜大开，自更不舍。
又陆长源以旧德为宣武军行军司马，韩愈为巡官，同在使幕。
或讥年辈相悬，愿曰：大虫老鼠，俱为十二属，何怪之有？
旬日布于长安。
刘禹锡
唐刘禹锡牧连州，替高寓。
寓后入羽林将军，自京附书曰：以承眷，辄举目代矣。
刘答书云：昔有一话，曾有老妪山行，见大虫羸然跬步而不进，若伤其足。
妪目之，而虎遂自举足以示妪，乃有芒刺在掌，因为拔之。俄奋迅阚吼而愧其恩。
自后掷麋、鹿、狐、兔于庭，日无缺焉。
妪登垣视之，乃前伤虎也。
因为亲族具言其事，而心异之。
一旦，忽掷一死人，血肉狼藉，妪乃被村胥诃捕。
妪具说其由，始得释缚。
妪乃登垣，伺其虎至而语曰： 感矣，叩头大王，已后更莫抛死人来也。
袁德师
唐汝南袁德师，故给事高之子。
尝于东都买得娄师德故园地，起书楼。洛人语曰：昔日娄师德园，今乃袁德师楼。
李程
唐刘禹锡云：李二十六丞相程善谑，为夏口日，有客辞焉。李曰： 且更三两日。
客曰： 业已行矣，舟船已在汉口。
李曰： 但相信住，那汉口不足信。
其客胡卢掩口而退。
又因与堂弟丞相留守石投店酒饮，石收头子，乣者罚之。石曰： 何罚之有？ 
程曰： 汝忙闹时，把他堂印将去，又何辞焉？ 
酒家谓重四为堂印，盖讥石。
太和九年冬，朝廷有事之际，而登庸用也。
杨虞卿
唐郎中张又新，与虔州杨虞卿，齐名友善。
杨妻李氏，即鄜相女，有德无容。
杨未尝介意，敬待特甚。
张尝语杨曰：我年少成美名，不忧仕矣。
唯得美室，平生之望斯足。
杨曰：必求是，但与我同好，定谐君心。
张深信之。
既婚，殊不惬心。杨秉笏触之曰：君何太痴！
言之数四。张不胜其忿，回应之曰：与君无间，以情告君。君误我如是，何为痴？
杨于是历数求名从宦之由，曰：岂不与君皆同耶？
曰：然。
然则我得丑妇，君讵不同耶？
张色解，问：君室何如我？
曰：特甚。
张大笑，遂如初。
张既成家，乃为诗曰：牡丹一朵直千金，将谓从来色最深。
今日满栏开似雪，一生辜负看花心。
沈亚之
唐沈亚之常客游，为小辈所试，曰：某改令，书俗各两句： 伐木丁丁，鸟鸣嘤嘤。
东行西行，遇饭遇羹。
亚之答曰：如切如磋，如琢如磨。
欺客打妇，不当娄罗。
张祜唐张祜客淮南幕中。
赴宴，时舍人杜牧为御使，座有妓人索骰子赌酒。牧微吟曰：骰子逡巡裹手拈，无因得见玉纤纤。
祜应声答曰：但知报道金钗落，仿佛还应路指尖。
祜未识白居易。白刺史苏州，始来谒。
才相见，白谓曰：久钦藉甚，尝记得右款头诗。
祜愕然曰：舍人何所谓？
白曰： 鸳鸯钿带抛何处。孔雀罗衫付阿谁？ 
非款头何邪？
张微笑，仰而答之曰：祜亦尝记得舍人目连变。
白曰：何也？
曰： 上穷碧落下黄泉，两处茫茫皆不见。
非目连变何邪？
遂欢宴竟日。
赵公令狐绹镇维扬，祜常预狎宴。公因熟视祜，改令曰：上水船，风太急。帆下人，须好立。
祜答曰：上水船，船底破。好看客，莫倚柁。
交广客
交广间游客，各求馆帖。
所至迎接甚厚，赆路每处十千。
广帅卢钧深知其弊。
凡求馆帖者，皆云：累路馆驿，供菜饭而已。
有客赍帖到驿，驿司依帖供讫，客不发。
驿吏曰：恐后更有使客，前驿又远，此非宿处。
客曰：食帖如何处分？
吏曰：供菜饭而已。
客曰：菜饭供了，还我 而已 来。
驿吏相顾，莫知所为。
客又迫促，无计，吏问曰：不知 而已 。
曰：大于驴，小于骡。
若无可供，但还我价直。驿吏问：每一 而已 。
客曰：三五千。
驿吏逐敛送耳。卢肇
唐卢肇初举，先达或问所来。
肇曰：某袁民也。
或曰：袁州出举人邪？
肇曰：袁州出举人，亦犹沅江出鳖甲，九肋者盖稀矣。
又肇就江西解试，为试官末送。肇有启事谢曰：巨鳌屃赑，首冠蓬山。
试官谓之曰：某昨限以人数挤排，虽获申展，深惭名第奉浼。焉得翻有首冠蓬山之谓？
肇曰：必知明公垂问。
大凡顽石处上，巨鳌载之。
岂非首冠邪？
一座闻之大笑。
章孝标
唐章孝标及第后，寄淮南李绅诗曰：及第全胜十政官，金汤渡了出长安。
马头渐入扬州郭，为报时人洗眼看。
绅亟以一绝答之曰：假金只用真金镀，若是真金不镀金。
十载长安得一第，何须空腹用高心。
南卓
唐郎中南卓，与李修古亲表昆弟。
李性迂僻，卓常轻之。
李俄授许州从事，奏官敕下，时许帅方大宴，忽递到开角，有卓与李书。
遂执书喜白帅曰：某与卓二十三表兄弟，多蒙相轻。今日某忝为尚书宾幕，又奏署敕下，遽与某书，大奇。
及启缄云：即日卓老不死，生见李修古上除因。
帅请书看，合座大笑。李修古惭甚。
王智兴
唐王智兴带使侍中，罢镇归京。
亲戚间有以选事求智兴论荐，固不允。
遂请致一函与吏部侍郎。
吏部印尾状云：选人名衔谨领讫。
智兴曰：不如侍中也有用处。
卢发
唐中书令白敏中镇荆南，杜蕴廉问长沙，请从事卢发致聘焉。
发酒酣傲睨。
公少不怿，因改著词令曰：十姓胡中第六胡，也曾金阁掌洪炉。
少年从事夸门地，莫向樽前气色粗。
发答曰：十姓胡中第六胡，文章官职胜崔卢。
暂来关外分忧寄，不称宾筵语气粗。
公极欢而罢。
裴休
曲江池本秦时岂洲。
唐开元中，疏凿为胜境。
南即紫云楼芙蓉苑，西即杏园、慈恩寺。
花卉环周，烟水明媚，都人游赏。
盛于中和上巳节。
即锡宴臣僚，会于山亭，赐太常教坊乐。
池备彩舟，唯宰相、三使、北省官翰林学士登焉。
倾动皇州，以为盛观。
裴休廉察宣城，未离京，值曲江池荷花盛发，同省阁名士游赏。
自慈恩寺，各屏左右，随以小仆，步至紫云楼。
见数人坐于水滨，裴与朝士憩其旁。
中有黄衣半酣，轩昂自若，指诸人笑语轻脱。
裴意稍不平，揖而问之：吾贤所任何官？率尔对曰：喏，郎不敢，新授宣州广德令。
反问裴曰：押衙所任何职？
裴效之曰：喏，郎不敢，新授宣州观察使。
于是狼狈而走，同座亦皆奔散。
朝士抚掌大笑。
不数日，布于京华。
后于铨司访之，云：有广德令请换罗江矣。
宣皇在藩邸闻是说，与诸王每为戏谈。
其后龙飞，裴入相。
因书麻制，回谓枢近曰：喏，郎不敢，新授中书门下平章事矣。
冯衮
唐冯衮牧苏州，江外优佚，暇日多纵饮博。
因会宾僚掷卢，冯突胜，以所得均遗一座，乃吟曰：八尺台盘照面新，千金一掷斗精神。
合是赌时须赌取，不妨回首乞闲人。
更因饮酣，戏酒妓。
而军倅留情，索然无绪。
冯眄之曰：老夫过戏，无能为也。
倅敛袵而谢。
因吟曰：醉眼从伊百度斜，是他家属是他家。
低声向道人知也，隔坐刚抛豆蔻花。
邻夫
有睹邻人夫妇相谐和者，夫自外归，见妇吹火，乃赠诗曰：吹火朱唇动，添薪玉腕斜。
遥看烟里面，大似雾中花。
其妻亦候夫归，告之曰：每见邻人夫妇，极甚多情。
适来夫见妇吹火，作诗咏之。
君岂不能学也？
夫曰：彼诗道何语？
乃诵之。
夫曰：君当吹火，为别制之。
妻亦效吹，乃为诗曰：吹火青唇动，添薪黑腕斜。
遥看烟里面，恰似鸠盘茶。
关图
唐荆州，衣冠薮泽，每岁解送举人，多不成名，号曰天荒解。
刘蜕以荆州解及第，号为 破天荒 。
尔来关图、常翛、皆荆人也，率有高文，连登上科。
图即戎校之子，及第归乡，都押衙辈为其张筵。
乃指盘上酱瓯，戏老校曰：要校卒为者。
席人大噱。关图妻，即常翛妹，才思妇也，有《祭夫文》行于世。
杨玄翼
唐咸通中，杨玄翼怒举子车服太盛，欲令骑驴。
时有诗曰：今年诏下尽骑驴，紫轴绯毡满九衢。
清瘦儿郎犹自可，就中愁杀郑昌图。
裴庆余
唐裴庆余，咸通末，佐北门李蔚淮南幕。
常游江。
舟子刺船，误以篙竹溅水，湿妓人衣。
蔚为之色变。
庆余遽请彩笺，纪一绝曰：满额蛾黄金缕衣，翠翘浮动玉钗垂。
从教水溅罗裙湿，知道巫山行雨归。
蔚览之极欢谑，命宴者传之。
赵崇
虽卢氏衣冠之盛，而累代未尝知举。
乾符中，卢携在中书，以宗人无掌文柄者，乃擢群从陕虢观察使卢渥，司礼闱。
是年秋，黄巢犯阙，僖皇播迁，举人星迸。
迨复京都，裴贽连知三举，渥有羡色。
赵崇戏之曰：阁下所谓 出腹不生养主司 也。
郑光业
郑光业，中表间有同人试者。
时举子率以白纸糊案子，光业潜纪之曰：新糊案子，其白如银。入试出试。千春万春。
光业弟兄，共有一巨皮箱。
凡同人投献，词有可嗤者，即投其中，号苦海。
昆季或从容，用资谐戏。
即命二仆。舁苦海于前，人阅一编，皆极欢而罢。
光业常言及第之岁，策试夜。一同人突入试铺。
为吴语，谓光业曰：必先必先，可以相容否？
光业为辍半铺之地。
又曰：必先必先，谘仗取一杓水？
亦为取之。
又曰：便干托煎一碗茶，得否？
欣然与烹煎。
居二日，光业状元及第，其人首贡一启，颇叙一宵之素。
略曰：既蒙取水，又使煎茶。
当时不识贵人，凡夫肉眼。
今日俄为后进，穷相骨头。
