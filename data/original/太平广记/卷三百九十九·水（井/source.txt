水帝神女刘子光益水酿川石脂水元街泉铜车神牛泉燕原池丹水
陆鸿渐零水龙门漏泽重水湘水暴水仙池渝州滩清潭
驱山铎
井乌山龟绿珠井临沅井火井盐井御井王迪贾耽八角井李德裕
永兴坊百姓独孤叔牙柴都濠州井鸡井军井金华令
水帝神女
《山海经》：洞庭之中，帝之二女居之。
郭璞注云：天帝之二女，处江为神。
《列仙传》所谓江妃二女也。
《离骚》所谓《湘夫人》， 帝子降分北渚 是也。
《河图玉板》云，尧之二女，为舜之妃，死葬于此。
冢在县北一百六十里青草山。
刘子光
汉刘子光西征，遇山而渴，无水。
子光在山南，见一石人，问之曰： 何处有水？ 
石人不言。
乃拔剑斩石人，须臾，穷山水出。
益水
益阳县在长沙郡界，益水在其阳。
县治东望，时见长沙城隍。人马形色，悉可审辨。
或停览瞩，移晷乃渐散灭。
县去长沙尚三百里，跨越重山，里绝表显，将是山岳炳灵，冥像所传者乎！
昔光武中元元年，封太山，禅梁父。
是日，山灵炳象，构成宫室。
昔汉武帝遣方士徐宣浮海采药，于波中，见汉家楼观参差，宛然备瞩，公侯弟宅皆满目。
班超在浑耶国，平旦，云霞鲜明，见天际宫阙，馆宇严列，侍臣左右，悉汉家也。
如斯之类。难可审论。
酿川
沈酿川者，汉郑弘，灵帝时为乡啬夫。
从宦入京，未至，夜宿于此。
逢故人，四顾荒郊，村落绝远。沽酒无处，情抱不申，乃投钱于水中而共饮。
尽夕酣畅，皆得大醉。
因便名为沈酿川，明旦分首而去。
弘仕至尚书。
石脂水
高奴县石脂水，水腻，浮水上如漆。
采以膏车及燃灯，极明。
元街泉
元街县有泉，泉眼中水，交旋如盘龙。
或试挠破之，随手成龙状，驴马饮之皆惊走。
铜车
荆之清水宛口旁，义熙十二年，有儿群浴此水。忽见岸侧有钱，出于流沙，因竞取之。
手满置地，随复流去。
乃以襟结之，然后各有所得。
流钱中有铜车，铜牛牵车之势甚迅速。
诸童奔逐，掣得车一脚，径可五寸许。
时沈敞守南阳，求得车脚。钱行时，贯草辄便停破，竟不知所终。
神牛泉
魏《土地记》曰：沮阳城东八十里，有牧牛山，下有九十九泉，即沧河之上源也。
山在县东北三十里，山上有道武皇帝庙。
耆旧云，山下亦有百泉竞发。
有一神牛，驳身，自山而降，下导九十九泉，饮泉竭，故山得其名。
今山下导九十九泉，积以成川，西南流。
燕原池
燕原山天池，与桑乾泉通。
后魏孝文帝，以金珠穿鱼七头，于此池放之。
后与桑乾原得穿鱼，犹为不信。
又以金缕拖羊箭射着此大鱼，久之，又与桑乾河得射箭所。
山在岚州静乐县东北百四十里，俗名天池，曰祁连汭。
丹水
怀州北有丹水，其源出长平山。
传云，秦杀赵卒，其水变赤，因以为名。
上在太原知其故，诏改为怀水。
陆鸿渐
元和九年春，张又新始成名，与同恩生期于荐福寺。又新与李德裕先至，憩西廊僧玄鉴室。
会才有楚僧至，置囊而息，囊有数编书。
又新偶抽一通览焉，文细密，皆杂记，卷末又题云《煮水纪》。
太宗朝，李季卿刺湖州，至维扬，遇陆处士鸿渐。
李素熟陆名，有倾盖之欢，因赴郡。
抵扬子驿中，将食，李曰： 陆君善茶，盖天下闻，扬子江南零水，又殊绝。
今者二妙千载一遇，何旷之乎！ 
命军士信谨者，挈瓶操舟，深诣南零取水，陆洁器以俟。
俄水至，陆以杓扬水曰： 江则江矣，非南零者，似临岸者。 
使曰： 某棹舟深入，见者累百人，敢绐乎？ 
陆不言，既而倾诸盆，至半，陆遽止。又以杓扬之曰： 自此南零者矣。 
使蹶然大骇，驰下曰：某自南零赍齐至岸，舟荡半，惧其尠，挹岸水以增之。
处士之鉴，神鉴也，其敢隐欺乎！ 
李大惊赏，从者数十辈，皆大惊愕。
李因问陆，既如此，所经历之处，水之优劣可判矣。
陆曰： 楚水第一，晋水最下。 
李因命口占而次第之。零水
赞皇公李德裕，博达士。
居廊庙日，有亲知奉使于京口，李曰： 还日，金山下扬子江中零水，与取一壶来。 
其人举棹日，醉而忘之。
泛舟止石城下，方忆。乃汲一瓶于江中，归京献之。
李公饮后，叹讶非常。曰： 江表水味，有异于顷岁矣。
此水颇似建业石城下水。 
其人谢过不隐也。
龙门
龙门人皆言善游，于悬水，接木上下，如神。然寒食拜埽，必于河滨，终为水溺死也。漏泽
漏泽，据郦元注水经云，姚墟东有漏泽，方十五里，绿水泓澄。
凡三大泽，曲际有阜，俗谓之妫亭。
侧有三石穴，广员三尺，而有通否，水自盈漏。
漏则数夕之中，倾竭陂泽中矣。
左右居人，识其将漏，预以水为曲拔物障穴口，鱼鳖异鳞，不可胜载矣。
今按此泽漏，凡穴区别，所谓车箱漏、鼓漏、土漏、鸡漏、猪漏。
春夏积水，秋冬漏竭，居人知之，不过三日之中俱尽。
在今兖州泗水县治东七十里。
又兖州东南接沂州界，有陂，周围百里而近。
恒值夏雨，侧近山谷间流注所聚也，深可袤丈。
属春雨，即鱼鳖生焉。
或至秋晴，其水一夕悉陷其下而无余。
故彼之乡里，或目之为漏陂，亦谓之陷泽。
其水将漏，即有声，闻四远数十里分，若风雨之聚也。
先回旋若涡势，然后沦入于穴。
村人闻之日，必具车乘及驴驼，竟拾其鱼鳖，辇载而归。
率一二岁陷，莫知其趋向及穴之深浅焉。重水
凡物有水，水由土地。
故江东宜绫纱，宜纸镜，水故也。
蜀人织锦初成，必濯于江水，然后纹彩焕发。
郑人荥水酿酒，近邑水重。斤两与远郊数倍
湘水
湘水至清，深五六丈，下见底，碎石若樗蒲子，白沙如霜雪，赤岸若朝霞。
暴水
青城山，因滞雨崖崩，暴水大至，在丈人观后，高百余丈，殿当其下，将忧摧坏。
俄有坠石如岸，堰水向东，竟免漂陷。
观中常汲溪水，以供日食，甚以为劳。
自此暴水出处，常有流泉，直注厨内，其味甘香，冬夏不绝。
仙池
渝州仙池，在州西南江津县界，岷江南岸。
其池周回二里，水深八尺，流入岷江。
古老传者，有仙人姓然，名独角，以其头有角，故表其名。
自扬州来居此。池边起楼，聚香草置楼下。
独角忽登楼，命仆夫烧其楼，独角飞空而去，因名仙池。
见有石岩一所，向岷江而见在。
渝州滩
渝州城滩，在州西南三十里。
江津县东北沿流八十里，岷江水中，波浪沸腾，乍停乍发，多覆舟之患。
古老传，昔有仙居和来为巴州刺史，过此滩舟翻，溺水而死。
和女与兄途行，女有两儿，方稚齿，乃分金珠作二锦囊，缨致儿颈。
然后乘船至父没处，叫声投水。
凡六日。与兄梦云： 二十一日，与父俱出。 
兄令人守之。
至期，果然俱浮江水而出，今碑在城滩侧。
清潭
新康县西百里，有清潭，在章浦。
溪源极深，常有白龙藏此中。
天旱，令人取猪羊粪掷潭中，即有大雨暴水。至今有验。
宜春界钟山，有峡数十里，其水即宜春江也，回环澄澈，深不可测。
曾有渔人垂钓，得一金锁。
引之数百尺，而获一钟，又如铎形。
渔人举之，有声如霹雳，天昼晦，山川振动。钟山一面，崩摧五百余丈，渔人皆沉舟落水。
其山摧处如削，至今存焉。
或有识者云，此即秦始皇驱山之铎也。
井
乌山龟
乌山下无水。
魏末，有人掘井五丈，得一石函。函中得一龟，大如马蹄。
积炭五堆于函旁。
复掘三丈，遇磐石，下有水流犹湖然。
遂凿石穿，水北流甚駃。
俄有一船，触石而至。
匠人窥船上，得一杉木板，刻字曰： 吴赤乌二年八月十日子义之船。 
绿珠井
绿珠井在白州双角山下。
昔梁氏之女有容貌，石季伦为交趾采访使，以圆珠三斛买之。
梁氏之居，旧井存焉。
耆老传云，汲饮此水者，诞女必多美丽。
里闾有识者，以美色无益于时，遂以巨石填之。
迩后虽时有产女端严，则七窍四肢多不完全。
异哉！
临沅井
葛稚川云，余祖鸿胪少时，尝为临沅令。
云，此县有名家，世寿考，或出百岁，或八九十。
后徙去，子孙转多夭折。
他人居其故宅，后累世寿考。
由此乃觉是宅所为，而不知其何故。
疑其井水朱赤，乃试掘井左右，得古人埋丹砂数十斛，去井数尺。
此丹砂汁因泉渐入井，是以饮其水而得寿。
况乃饵炼丹砂而服之乎！
火井
火井一所纵，广五尺，深二三丈。
在蜀都者，时以竹板木投之以取火。
诸葛丞相往观视后，火转盛热，以盆著井上煮盐，得盐。
后人以家烛火投井中，即灭息，至今不复燃也。
盐井
陵州盐井，后汉仙者沛国张道陵之所开凿。
周回四丈，深五百四十尺。
置灶煮盐，一分入官，二分入百姓家。
因利所以聚人，因人所以成邑。
万岁通天二年，右补阙郭文简奏卖水，一日一夜，得四十五万贯。
百姓贪其利，人用失业。
井上又有玉女庙。古老传云，比十二玉女，尝与张道陵指地开井，遂奉以为神。
又俗称井底有灵，不得以火投及秽污。
曾有汲水，误以火坠，即吼沸涌。烟气冲上，溅泥漂石，甚为可畏。
或云，泉脉通东海，时有败船木浮出。
御井
善和坊旧御井，故老云，非可饮之井，地卑水柔，宜用灌。
开元中，以骆驼数十，驮入大内，以给六宫。
王迪
唐贞元十四年，春三月，寿州随军王迪家井，忽然沸溢，十日又竭。
见井底有声，如婴儿之声。
至四月，兄弟二人盲，又一人死。
家事狼狈之应验。
贾耽
贾耽在滑台城北，命凿八角井，以镇黄河。
于是潜使人于凿所侦之。
有一老父来观，问曰： 谁人凿此井也？ 
吏曰： 相公也。 
父曰： 大好手，但近东近西近南近北也。 
耽问之，曰： 吾是井大夫也。 
八角井
景公寺前街中，旧有巨井，俗呼为八角井。
唐元和初，有公主夏中过，见百姓方汲，命从婢以银棱碗，就井承水。
误坠井，经月余，碗出于渭河。
李德裕
李德裕在中书，常饮常州惠山井泉，自毗陵至京，致递铺。
有僧人诣谒，德裕好奇，凡有游其门，虽布素，皆引接。
僧谒德裕，曰： 相公在位，昆虫遂性，万汇得所。
水递事亦日月之薄蚀，微僧窃有感也。敢以上谒，欲沮此可乎？ 
德裕颔颐之曰： 大凡为人，未有无嗜欲者。至于烧汞，亦是所短。况三惑博藆弋奕之事，弟子悉无所染。
而和尚有不许弟子饮水，无乃虐乎？
为上人停之，即三惑驰骋，怠慢必生焉。 
僧人曰： 贫道所谒相公者，为足下通常州水脉，京都一眼井，与惠山寺泉脉相通。 
德裕大笑： 真荒唐也。 
僧曰： 相公但取此井水。 
曰： 井在何坊曲？ 
曰： 在昊天观常住库后是也。 
德裕以惠山一罂，昊天一罂，杂以八缻一类，都十缻，暗记出处，遣僧辨析。
僧因啜尝，取惠山寺与昊天，余八乃同味。
德裕大奇之，当时停其水递，人不告劳，浮议弭焉。
永兴坊百姓
唐开成末，永兴坊百姓王乙掘井，过常井一丈余，无水。
忽听向下有人语及鸡声，甚喧闹，近似隔壁。
井匠惧，不敢扰。
街司申金吾韦处仁将军。
韦以事涉怪异，不复奏，遂令塞之，据《周秦故事》，谒者阁上得骊山本，李斯领徒七十二万人作陵，凿之以章程。三十七岁，因地中井泉。奏曰，已深已极。凿之不入，烧之不燃，叩之空空，如下天状。
抑知厚地之下，或别有天地也。
独孤叔牙
独孤叔牙，常令家人汲水，重不可转，数人助出之，乃人也。戴席帽，攀栏大笑，却坠井中。
汲者搅得席帽挂于庭树，每雨所溜处，辄生黄菌。
柴都
东方有柴都焉，在齐国之山。
山有泉水，如井状，深不测。
至春夏时，雹从井中出，出则败五谷。
人常以柴塞之，不塞则雹为患。故号柴都。
濠州井
戊子岁大旱。
濠州酒肆前，有大井，堙塞积久，至是酒家召井工陶浚之。
有工人父子应募者，其子先入，倚锸而卒。
其父遽下，亦卒。
观者如堵，无敢复入。
引绳出尸，竟不复凿。
鸡井
江夏有林主薄，虐而好赌，甚爱一女，好食鸡，里胥日供双鸡。
一日。将杀鸡，鸡走，其女自逐之。
鸡入舍北枯井中，女亦入井，遂不见。
林自往，亦入井不出。
俄井中黑气腾上如炊。
其家但临井而哭，无敢入者。
有屠者请入视之，但见大釜，汤沸火炽。
有人拒其足曰，事不干汝，不得入而出。
久之，气稍稍而息，井中唯鸡骨一具，人骨二具。
此数闻故老言之，不知其何年也。
军井
建州有魏使君宅，兵后焚毁，以为军营，有大井淀塞。
壬子岁，军士浚之，入者二人，皆卒，尸亦不获。
有一人请复入，曰： 以绳缒我，我急引绳，即亟出之。 
既入久之，忽引绳甚急，即出之，已如痴矣。
良久乃能言云： 既入井，但见城郭井邑，人物甚众。
其主曰李将军，机务鞅掌，府署甚盛。
惧而遽出，竟不获二尸。
建州留后朱斥业。使填此井。
金华令
王祝从子某，为金华令。
筑私第于邑中。
夏暴雨大至，水忽奔往东南隅，如灌漏卮，倾刻而尽。
其地成井，深不可测。
以丝籰缒石以测之，数十丈乃及底。粘一新捻头而上，与人间常食者，无少异也。
