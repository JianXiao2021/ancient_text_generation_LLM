贤妇徐才人卢氏董氏高睿妻崔敬女李畬母卢献女邓廉妻肃宗朝公主
潘炎妻刘皇后河池妇人贺氏
才妇谢道韫杨容华上官昭容张氏杜羔妻张睽妻关图妹鱼玄机牛肃女
慎氏薛媛孙氏
贤妇
徐才人
徐氏名惠，坚之女也，生五月能言。
唐太宗以为才人，特迁为充容。
军旅未宁，上疏谏修宫室，词甚典美。
上然之。
卢氏
狄仁杰之为相也，有卢氏堂姨居于午桥南别墅。
姨止有一子，而未尝来都城亲戚家。
仁杰每伏腊晦朔，修礼甚谨。常经雪后休假，仁杰因候卢姨安否。
适表弟挟弓矢，携雉兔而来归，进膳于母，顾揖仁杰，意甚轻简。
仁杰因启于姨曰：某今为相，表弟有何乐从，愿悉力从其旨。
姨曰：相自贵。
尔姨止有一子，不欲令其事女主。
仁杰大惭而退。
董氏
则天朝，太仆卿来俊臣之强盛，朝官侧目，上林令侯敏偏事之。
其妻董氏谏止之曰：俊臣国贼也，势不久。
一朝事坏，奸党先遭。
君可敬而远之。
敏稍稍而退。
俊臣怒，出为涪州武隆令。
敏欲弃官归，董氏曰：速去，莫求住。
遂行。至州，投刺参州将，错题一张纸，州将展看，尾后有字，大怒曰：修名不了，何以为县令？
不放上。
敏忧闷无已。董氏曰：但住，莫求去。
停五十日。忠州贼破武隆，杀旧县令，略家口并尽。
敏以不计上获全。
后俊臣诛，逐其党流岭南，敏又获免。
高睿妻
赵州刺史高睿妻秦氏。
默啜贼破定州部，至赵州，长史已下，开门纳贼。
睿计无所出，与秦氏仰药而诈死。
舁至啜所，良久，啜以金狮子带紫袍示之曰：降，我与尔官，不降即死。
睿视而无言，但顾其妇秦氏。
秦氏曰：受国恩，报在此。
今日受贼一品，何足为荣？
俱合眼不语。
经两日，贼知不可屈，乃杀之。
崔敬女
唐冀州长史吉懋，欲为男顼娶南宫县丞崔敬女。敬不许。
因有故。胁以求亲。敬惧而许之。
择日下函。并花车。
卒至门首。敬妻郑氏初不知。抱女大哭曰。我家门户底不曾有吉郎。
女坚卧不起。
其小女白其母曰。父有急难。杀身救解。
姊若不可。儿自当之。
遂登车而去。顼迁平章事。贤妻达节。
谈者荣之。顼坐与河内王武懿宗争竞。出为温州司马而卒。
李畬母
监察御史李畬母清素贞洁。
畬请禄，米送至宅，母遣量之，剩三石。问其故，令史曰：御史例不概。
又问：车脚钱几？又曰：御史例不还脚车钱。
母怒，令送所剩米及脚钱以责畬。
畬乃追仓官科罪。
诸御史皆有惭色。
卢献女
文昌左丞卢献第二女，先适郑氏。其夫早亡，誓不再醮。
姿容端秀，颜调甚高。
姊夫羽林将军李思冲，姊亡之后，奏请续亲，许之。
兄弟并不敢白。
思冲择日备礼，贽币甚盛，执致就宅。卢氏拒关，抗声詈曰：老奴，我非汝匹也。
乃逾垣至所亲家，截发。
冲奏之，敕不夺其志。
后为尼，甚精进。
邓廉妻
沧州弓高邓廉妻李氏女，嫁未周年而廉卒。
李年十八，守志，设灵几，每日三上食临哭，布衣蔬食六七年。
忽夜梦一男子。容止甚都，欲求李氏为偶，李氏睡中不许之。
自后每夜梦见，李氏竟不受。
以为精魅，书符咒禁，终莫能绝。
李氏叹曰：吾誓不移节，而为此所挠，盖吾容貌未衰故也。
乃援刀截发，麻衣不謵，蓬鬓不理，垢面灰身。
其鬼又谢李氏曰：夫人竹柏之操，不可夺也。
自是不复梦见。
郡守旌其门闾，至今尚有节妇里。
肃宗朝公主
肃宗宴于宫中，女优弄假戏，有绿衣秉简为参军者。
天宝末，蕃将阿布恩伏法，其妻配掖庭，善为优，因隶乐工，是以遂令为参军之战。
公主谏曰：禁中妓女不少，何必须得此人？
使阿布恩真逆人耶，其妻亦同刑人，不合近至尊之座。
若果冤横，又岂忍使其妻与群优杂处，为笑谑之具哉？
妾虽至愚，深以为不可。
上亦悯恻，遂罢戏而免阿布恩之妻。由是贤重公主。
潘炎妻
潘炎侍郎。德宗时为翰林学士，恩渥极其异。
妻刘晏女也。
京尹某有故伺候，累日不得见。乃遗阍者三百缣。
夫人知之，谓潘曰：岂为人臣，而京尹愿一谒见，遗奴三百缣。
其危可知也。
遽劝潘公避位。
子孟阳初为户部侍郎，夫人忧惕，谓曰：以尔人材，而在丞郎之位，吾惧祸必之至也。
户部解喻再三，乃曰：不然，试会尔同列，吾观之。
因遍招深熟者。
客至，夫人垂帘视之。既罢会，喜曰：皆尔俦也，不足忧矣。
问：末座惨绿少年何人也？曰：补阙杜黄裳。
夫人曰：此人全别，必是有名卿相。
刘皇后
后唐太祖至州上源驿之变，太祖愤恨，欲回军攻之，刘皇后时随军行，谓太祖曰：公为国讨贼，而以杯酒私忿。若攻城，即曲在于我，不如回师，自有朝廷可以论列。
于是班师。
天复中，周德威为汴军所败，三军溃散。汴军乘我，太祖危惧。
与德威议出保云州。刘皇后曰：妾闻王欲弃城而入外藩。谁为此画？
曰：存信辈所言。
刘后曰：存信本北蕃牧羊儿也，焉顾成败？
王常笑王行瑜弃城失势，被人屠割，今复欲效之也？
王顷岁避难达靼，几遭陷害。赖遇朝廷多事，方得复归。
今一旦出城，便有不测之变。焉能远及北蕃？
遂止。
居数日，亡散之士复集，军城安堵。
刘后之力也。
河池妇人
梁祖攻围歧陇之年，引兵至于凤翔。
秦师李茂贞，遣戎校李继朗统众救之，至则大捷，生降七千余人。
及旋军，于河池县掠获一少妇，甚有颜色。
继朗悦之，寝处于兵幕之下。
西迈十五余程，每欲逼之，即云：我姑严夫妬，请以死代之。
戎师怒，胁力以威，终莫能屈。
师笑而悯之，竟不能犯。使人送还其家。
贺氏
兖州有民家妇姓贺氏，里人谓之织女。
父母以农为业。
其丈夫则负担贩卖，往来于郡。
贺初为妇，未浃旬，其夫出外。
每出，数年方至，至则数日复出。
其所获利，蓄别妇于他所，不以一钱济家。
贺知之，每夫还，欣然奉事，未尝形于颜色。
夫惭愧不自得，更非理殴骂之，妇亦不之酬对。
其姑已老且病，凛馁切骨。
妇傭织以资之，所得傭值，尽归其姑，已则寒馁。
姑又不慈，日有凌虐。
妇益加恭敬，下气怡声，以悦其意，终无怨叹。
夫尝挈所爱至家，贺以女弟呼之，略无愠色。
贺为妇二十余年，其夫无半年在家，而能勤力奉养，始终无怨，可谓贤孝矣。
才妇
谢道韫
王凝之妻谢道韫。
王献之与客谈义不胜，道韫遣婢白曰：请与小郎解围。
乃施青绫步障自蔽，与客谈，客不能屈。
杨容华
杨盈川侄女曰容华。幼善属文。
尝为《新妆》诗，好事者多传之。
诗曰：宿鸟惊眠罢，房栊乘晓开。
凤钗金作缕，鸾镜玉为台。
妆似临池出，人疑月下来。
自怜终不见，欲去复徘徊。
上官昭容
唐上官昭容之方娠，母郑氏梦神人畀之大秤，以此可秤量天下。
生弥月，郑弄之曰：尔非秤量天下乎？
孩哑应之曰：是。
襁中遇家祸，入掖庭。
年十四，聪达敏识，才华无比。
天后闻而试之，援笔立成，皆如宿构。
自通天后，建景龙前，恒掌宸翰。
其军国谋猷，杀生大柄，多其决。
至若幽求英隽，郁兴词藻。
国有好文之士，朝希不学之臣。
二十年间，野无遗逸，此其力也。
而晚年颇外通朋党，轻弄权势，朝廷畏之矣。玄宗平难，被诛。
张氏
燕文贞公张说，其女嫁卢氏。
尝谓舅求官，候父朝下而问焉。
父不语，但指搘床龟而示之。女拜而归室，告其夫曰：舅得詹事矣。
杜羔妻
杜羔妻刘氏善为诗。
羔累举不中第，乃归。
将至家，妻即先寄诗与之曰：良人的的有奇才，何事年年被放回。
如今妾面羞君面，君到来时近夜来。
羔见诗，即时回去，竟登第。
张睽妻
会昌中，边将张睽防戍十有余年。其妻侯氏，绣回文作龟形诗，诣阙进上。
诗曰：睽离已是十秋疆，对镜哪堪重理妆。
闻雁几回修尺素，见霜先为制衣裳。
开箱迭练先垂泪，拂杵调砧更断肠。
绣作龟形献天子，愿教征客早还乡。
敕赐绢三百疋，以彰才美。
关图妹关图有一妹甚聪惠，文学书札，罔不动人。
图常语同僚曰：某家有一进士，所恨不栉耳。
后寓居江陵。
有鹾贾常某者，囊畜千金，三峡人也，亦家于江陵。
深结讬图，图亦以长者待之。数载，常公殂。
有一子，状貌颇有儒雅之风纪，而略晓文墨，图竟以其妹妻之。
则常修也。
关氏乃与修读书，习二十余年，才学优博，越绝流辈。
咸通六年登科，座主司空李公蔚也。
初江东罗隐下第东归，有诗别修云：六载辛勤九陌中，却寻歧路五湖东。
名惭桂苑一枝绿，绘忆松江满棹红。
浮世到头须适性，男儿何必尽成功。
惟应鲍叔深知我，他日蒲帆百尺风。
又《广陵秋夜读修所赋三篇》，复吟寄修云：入蜀还吴三首诗，藏于箧笥重于师。
剑关夜读相如听，瓜步秋吟炀帝悲。
物景也知输健笔，时情谁不许高枝。
明年二月东风里，江岛闲人慰所思。
修名望若此，关氏亦有助焉。
后修卒，关氏自为文祭之。时人竟相传写。
鱼玄机
女道士鱼玄机字惠兰，甚有才思。
咸通中，适李亿补阙。
后爱衰下山，隶咸宜观为道士。
诗曰：易求无价宝，难得有心郎。又云：蕙兰销歇归春圃，杨柳东西绊客舟。
自是纵怀，乃倡妇也。
竟以杀侍婢，为京尹温璋杀之，有集行于世。
牛肃女
牛肃长女曰应贞，适弘农杨唐源。
少而聪颖，经耳必诵。年十三，凡诵佛经三百余卷，儒书子史又数百余卷，亲族惊异之。
初应贞未读《左传》。方拟授之。而夜初眠中，忽诵《春秋》。起惠公元妃孟子卒，终智伯贪而复，故韩魏反而丧之，凡三十卷，一字无遗，天晓而毕。
当诵时，若有教之者，或相酬和。
其父惊骇，数呼之，都不答。
诵已而觉，问何故，亦不知。
试令开卷，则亦精熟矣，问不答。
著文章百余首。
后遂学穷三教，博涉多能。
每夜中眠熟，与文人谈论文，皆古之知名者，往来答难，或称王弼、郑玄、王衍、陆机，辩论烽起；或与文人论文，皆古之知名者；或论文章、谈名理、往往数夜不已。
年二十四而卒。
今采其文《魍魉问影赋》。著干篇。其序曰：庚辰岁，予婴沉痛之疾，不起者十旬。毁顿精神，赢悴形体。
药物救疗，有加无瘳。
感庄子有魍魉责影之义，故假之为赋，庶解疾焉。
魍魉问于予影曰：君英达之人，聪明之子，学包六艺，文兼百氏，赜道家之秘言，探释部之幽旨；既虔恭于中馈，又希慕于前史；不矫枉以干名，不毁物而成已。
伊淑德之如此，即精神之足恃。何故赢厥姿貌，沮其精神，烦冤枕席，憔悴衣巾。
子惟形兮是寄，形与子兮相亲。
何不诲之以崇德，而教之以自伦。异莱妻之乐道，殊鸿妇之安贫。
岂痼疾而无生赖，将微贱而欲忘身。
今节变岁移，腊终春首。照晴光于郊甸，动暄气于梅柳。水解冻而绕轩，风扇和而入牖。
固可蠲忧释疾，怡神养寿。
何默尔无营，自贻伊咎。
仆于是勃然而应曰：子居于无人之域，游乎魑魅之乡。形既图于夏鼎，名又著于蒙庄。
何所见之不博，何所谈之不长。
夫影依日而生，像因人而见。岂言谈之足晓，何节物之能辨。
随晦明以兴灭，逐形骸以迁变。
以愚夫畏影，而蒙鄙之性以彰；智者视阴，而迟暮之心可见。伊美恶兮由己，影何辜而遇谴。
且予闻至道之精窈兮冥，至道之极昏兮默。
达人委性命之修短，君子任时运之通塞。悔吝不能缠，荣耀不能惑。丧之不以为丧，得之不以为得。
君子何乃怒予之不赏芳春，责予之不贵华饰。
且吾之秉操，奚子智之能测。
言未卒，魍魉惕然而惊，叹而起曰：仆生于绝域之外，长于荒遐之境，未晓智者之处身，是以造君而问影。
既谈玄之至妙，请终身以藏屏。
初应贞梦裂书而食之，每梦食数十卷，则文体一变。如是非一，遂工为赋颂。
文名曰遗芳。
慎氏
慎氏，北陵虔亭儒家之女也。三史严灌夫因游览，遂结姻好，同载归蕲春。
经十余年无嗣息，灌夫乃拾其过而出妻，令归二浙。
慎氏慨然登舟，亲戚临流相送，妻乃为诗以诀灌夫。
灌夫览之凄感，遂为妇道如初。
慎氏诗曰：当时心事已相关，雨散云飞一饷间。
便是孤帆从此去，不堪重上望夫山。
薛媛
