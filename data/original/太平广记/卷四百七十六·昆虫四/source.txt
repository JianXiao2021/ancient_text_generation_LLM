赤腰蚁苏湛石宪王叟步蚓守宫冉端蚓齿韦君陆颙
赤腰蚁
段成式，元和中，假居在长兴里。
庭有一穴蚁，形状窃赤蚁之大者，而色正黑，腰节微赤，首锐足高，走最轻迅，每生致蠖及小虫入穴，辄坏垤窒穴，盖防其逸也。
自后徙居数处，更不复见。
苏湛
唐元和中，苏湛游蓬鹊山，裹粮钻火，境无遗址。
忽谓妻曰： 我行山中，睹倒岩有光如镜，必灵境也，明日将投之，今与卿诀。 
妻子号泣，止之不得，及明遂行。
妻子领奴婢潜随之，入山数十里，遥望岩有白光，圆明径丈，苏遂逼之。
才及其光，长叫一声，妻儿遽前救之，身如茧矣。
有黑蜘蛛，大如钴鉧，走集岩上，奴以利刀决其网，方断，苏已脑陷而死。
妻乃积柴烧其岩，臭满一山。
石宪
有石宪者，其籍编太原，以商为业，常货于代北。
长庆二年夏中，雁门关行道中，时暑方盛，因偃大木下。
忽梦一僧，蜂目披褐衲，其状奇异，来宪前，谓宪曰： 我庐于五台山之南，有穷林积水，出尘俗甚远，实群僧清暑之地，檀越幸偕我而游乎。
即不能，吾见檀越病热且死，得无悔其心耶？ 
宪以时暑方盛，僧且以祸福语相动。因谓僧曰： 愿与师偕去。 
于是其僧引宪西去，且数里，果有穷林积水。
见群僧在水中，宪怪而问之。
僧曰： 此玄阴池，故我徒浴于中，且以荡炎燠。 
于是引宪环池行，宪独怪群僧在水中，又其状貌无一异者。
已而天暮，有一僧曰： 檀越可听吾徒之梵音也。 
于是宪立池上，群僧即于水中合声而噪。
仅食顷，有一僧挈手曰： 檀越与吾偕浴于玄阴池，慎无畏。 
宪即随僧入池中，忽觉一身尽冷噤而战，由是惊悟。
见己卧于大木下，衣尽湿，而寒栗且甚。
时已日暮，即抵村舍中。
至明日，病稍愈，因行于道，闻道中有蛙鸣，甚类群僧之梵音，于是径往寻之。
行数里，穷林积水，有蛙甚多，其水果谓玄阴池者，其僧乃群蛙。
而宪曰： 此蛙能易形以感于人，岂非怪尤者乎？ 
于是尽杀之
王叟
宝历初，长沙有民王叟者，家贫，力田为业。
一日耕于野，为蚯蚓螫其臂，痛楚甚，遂驰以归。
其痛益不可忍，夜呻而晓，昼吟而夕，如是者九旬馀。
有医者云，此毒之甚者也，病之始，庶药有及。状且深矣，则吾不得而知也。
后数日，病益甚。
忽闻臂有声，幽然而微，若蚯蚓者。
又数日，其声益大，如合千万音，其痛亦随而多焉。
是夕乃卒。
步蚓
段成式三从房伯父，唐太和三年，任庐州某官。
庭前忽有蚓出，大如食指，长大二三丈，白项，当项下有两足，正如雀脚，步于垣下，经数日方死。
守宫
太和末，松滋县南有士人，寄居亲故庄中肄业。
初到之夕，二更后，方张灯临案，忽有小人半寸，葛巾，策杖入门，谓士人曰： 乍到无主人，当寂寞。 
其声大如苍蝇。
士人素有胆气，初若不见。乃登床责曰： 遽不存主客礼乎？ 
复升案窥书，诟詈不已。
因复砚于书上，士人不耐，以笔击之堕地，叫数声，出门而灭。
有顷，有妇人四五，或老或少，皆长一寸，大呼曰： 贞官以君独学，故令郎君言展，且论精奥。
何痴顽狂卒，辄致损害，今可见贞官。 
其来索续如蚁，状如驺率，扑缘士人。
士人恍然若梦，因啮四支，疾苦甚。
复曰： 汝不去，将损汝眼。 
四五头遂上其面。
士人惊惧，随出门。
至堂东，遥望见一门，绝小，如节使牙门。
士人乃叫： 何物怪魅，敢凌人如此。 
复被众啮之。
恍惚间，已入小门内。
见一人，峨冠当殿，阶下侍卫千数，悉长寸余。叱士人曰： 吾怜汝独处，俾小儿往，何苦致害，罪当腰斩。 
乃见数十人悉持刃攘臂逼之，士人大惧，谢曰： 某愚騃，肉眼不识贞官，乞赐余生。 久之曰： 且解知悔。 
叱令曳出。
不觉已在小门外。及归书堂，已五更矣，残灯犹在。
及明，寻其踪迹。东壁古阶下，有小穴如栗，守宫出入焉。
士人即雇数夫发之，深数丈，有守宫十余石。
大者色赤，长尺许，盖其王也。
壤土如楼状，士人聚苏焚之，后亦无他。
冉端
忠州垫江县吏冉端，唐开成初，父死。
有严师者善山冈，为卜地。云： 合有王气群聚之物。 
掘深丈余，遇蚁城，方数丈，外重雉堞皆具，子城谯橹，工若雕刻。
城内分径街，小垤相次，每垤有蚁数千，憧憧不绝，径甚净滑。
楼中有二蚁，一紫色，长寸余，足作金色；一有羽，细腰稍小，白翅，翅有经脉，疑是雌者。
众蚁约有数斛。
城隅小坏，上以坚土为盖，故中楼不损。
既掘露，蚁大扰，若求救状。
县吏遽白县令李玄之，既睹，劝吏改卜。
严师代其卜验，为其地吉，县吏请迁蚁于岩侧，状其所为，仍布石粟，覆之以板。
经旬，严师忽得病若狂，或自批触，秽詈大呼，数日不已。
玄之素厚严师，因为祝蚁，疗以雄黄丸方愈。
蚓齿
段成式侄女乳母阿史，本荆州人。
尝言，小时见邻居有侄孔谦，篱下有蚓，口露双齿，肚下足如蚿，长尺五，行疾于常蚓，谦恶，遽杀之。
其年，谦丧母及兄叔，因不得活。
韦君
有御史韦君尝从事江夏，后以奉使至京。
既还，道次商于，馆亭中。
忽见亭柱有白蜘蛛曳而下，状甚微。
韦君曰： 是人之患也，吾闻虽小，螫人，良药无及。 
因以指杀焉。
俄又有一白者下，如前所杀之，且观其上，有网为窟。
韦乃命左右挈帚，尽扫去。
且曰： 为人患者，吾已除矣。 
明日将去，因以手抚其柱，忽觉指痛，不可忍之，乃是有一白蜘蛛螫其上。
韦君惊，即拂去。
俄遂肿延，不数日而尽一臂。
由是肩舁至江夏，医药无及，竟以左臂溃为血，血尽而终。
先是韦君先夫人在江夏，梦一白衣人谓曰： 我弟兄三人，其二人为汝子所杀，吾告上帝，帝用悯其冤，且遂吾请。 
言毕，夫人惊寤，甚异之，恶不能言。
后旬余而韦君至，具得其状，方寤所梦，觉为梦日，果其馆亭时也。夫人泣曰： 其能久乎？ 
数日而韦君终矣。
陆颙
吴郡陆颙，家于长城，其世以明经仕。
颙自幼嗜面，为食愈多而质愈瘦。
及长，从本郡贡于礼部，既下第，遂为生太学中。
后数月，有胡人数辈，挈酒食诣其门。
即坐，顾谓颙曰： 吾南越人，长蛮貊中。
闻唐天子庠，罗天下英俊，且欲以文物化动四夷，故我航海梯山来中华，将观太学文物之光。
唯吾子峨焉其冠，襜焉其裾，庄然其容，肃然其仪，真唐朝儒生也，故我愿与子交欢。 
颙谢曰： 颙幸得籍于太学，然无他才能，何足下见爱之深也！ 
于是相与酣宴，极欢而去。
颙信士也，以为群胡不我欺。
旬余，群胡又至，持金缯为颙寿。
颙至疑其有他，即固拒之。
胡人曰： 吾子居长安中，惶惶然有饥寒色，故持金缯，为子仆马一日之费，所以交吾子欢耳，岂有他哉？
幸勿疑我也。 
颙不得已，受金缯。
及胡人去，太学中诸生闻之，偕来谓颙曰： 彼胡率爱利不顾其身，争盐米之微，尚致相贼杀者，宁肯弃金缯为朋友寿乎？
且太学中诸生甚多，何为独厚君耶？
君匿身郊野间，以避再来也。
颙遂侨居于渭水上，杜门不出。
仅月余，群胡又诣其门，颙大惊。
胡人喜曰： 比君在太学中，我未得尽言。今君退居郊野，果吾心也。 
既坐，胡人挈颙手而言曰： 我之来，非偶然也，盖有求于君耳，幸望许之。
且我所祈，于君固无害。于我则大惠也。 
颙曰： 谨受教。 
胡人曰： 吾子好食面乎？ 
曰： 然。 
又曰： 食面者，非君也，乃君肚中一虫耳。
今我欲以一粒药进君，君饵之，当吐出虫。
则我以厚价从君易之，其可乎？ 
颙曰： 若诚有之，又安有不可耶？ 
已而胡人出一粒药，其色光紫，命饵之。
有顷，遂吐出一虫，长二寸许，色青，状如蛙。
胡人曰： 此名消面虫，实天下之奇宝也。 
颙曰： 何以识之？ 
胡人曰： 吾每旦见宝气亘天，在太学中。故我特访而取之。
然自一月余，清旦望之，见其气移于渭水上，果君迁居焉。
又此虫禀天地中和之气而结，故好食面。
盖以麦自秋始种，至来年夏季，方始成实，受天地四时之全气，故嗜其味焉。
君宜以面食之，可见矣。 
颙即以面斗余，致其前，虫乃食之立尽。
颙又问曰： 此虫安使用也？ 
胡人曰： 夫天下之奇宝，俱禀中和之气，此虫乃中和之粹也。
执其本而取其末，其远乎哉！ 
既而以筒盛其虫，又金函扃之，命颙致于寝室。
谓颙曰： 明日当再来。 
及明旦，胡人以十两重辇，金玉缯帛约数万，献于颙，共持金函而去。
颙自此大富，致园屋，为治生具，日食梁肉，衣鲜衣，游于长安中，号豪士。
仅岁余，群胡又来，谓颙曰： 吾子能与我偕游海中乎？
我欲探海中之奇宝，以耀天下。
而吾子岂非好奇之士耶？ 
颙既以甚富，又素用闲逸自遂，即与群胡俱至海上。
胡人结宇而居，于是置油膏于银鼎中，构火其下，投虫于鼎中炼之，七日不绝燎。忽有一童，分发衣青襦，自海水中出，捧月盘，盘中有径寸珠甚多，来献胡人。
胡人大声叱之，其童色惧，捧盘而去。
僮去食顷，又有一玉女，貌极冶，衣雾绡之衣，佩玉珥珠，翩翩自海中而出，捧紫玉盘，中有珠数十，来献胡人。
胡人骂之，玉女捧盘而去。
俄有一仙人载瑶碧冠，帔霞衣，捧绛帕籍，籍中有一珠，径三寸许，奇光泛空，照数十步。
仙人以珠献胡人，胡人笑而授之。
喜谓颙曰： 至宝来矣。 
即命绝燎，自鼎中收虫，置金函中。
其虫虽炼之且久，而跳跃如初。
胡人吞其珠，谓颙曰： 子随我入海中，慎无惧。 
颙即执胡人佩带，从而入焉。
其海水皆豁开数十步，鳞介之族，俱辟易回去。
游龙宫，入蛟室，珍珠怪宝，惟意所择，才一夕而获甚多。
胡人谓颙曰： 此可以致亿万之货矣。 
已而又以珍贝数品遗于颙，货于南越，获金千镒，由是益富，其后竟不仕，老于闽越中也。
