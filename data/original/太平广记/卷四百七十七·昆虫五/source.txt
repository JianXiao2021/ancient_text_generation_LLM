张景蛇医山蜘蛛虫变蝎化虱建草法通登封士人
虱征壁镜大蝎红蝙蝠青蚨滕王图异峰寄居
异虫蝇壁鱼天牛虫白蜂窠毒蜂竹蜂水蛆水虫
抱抢避役蜳蝺灶马谢豹碎车虫度古雷蜞
腹育蛱蝶蚁蚁楼
张景
平阳人张景者，以善射，为本郡裨将。
景有女，始十六七，甚敏惠，其父母爱之，居以侧室。
一夕，女独处其中，寝未熟，忽见轧其户者。
俄见一人来，被素衣，貌充而肥，自欹身于女之榻。
惧为盗，默不敢顾。
白衣人又前迫以笑，女益惧，且虑为怪焉。
因叱曰： 君岂非盗乎？不然，是他类也。 
白衣者笑曰： 东选吾心，谓吾为盗，且亦误矣。谓吾为他类，不其甚乎！
且吾本齐人曹氏子也，谓我美风仪，子独不知乎？
子虽拒我，然犹寓子之舍耳。 
言已，遂偃于榻，且寝焉。
女恶之，不敢窃视，迨将晓方去。
明夕又来，女惧益甚。
又明日，具事白于父。父曰： 必是怪也。 
即命一金锥，贯缕于其末，且利铓，以授女。
教曰： 魅至，以此表焉。 
是夕又来，女强以言洽之，魅果善语。
夜将半，女密以锥倳其项，其魅跃然大呼，曳缕而去。
明日，女告父，命僮逐其迹，出舍数十步，至古木下，得一穴而绳贯其中。
乃穷之，深不数尺，果有一蛴螬，约尺余，蹲其中焉，锥表其项，盖所谓齐人曹氏子也。
景即杀之，自此遂绝。
蛇医
王彦威镇汴之二年，夏旱，时表王傅李玘过汴，因宴。
王以旱为虑，李醉曰： 欲雨甚易耳，可求蛇医四头，十石瓮二，每瓮实以水，浮二蛇医，覆以木盖，密泥之，分置于闹处。
瓮前设席烧香，选小儿十岁已下十余，令执小青竹，昼夜更击其瓮，不得少辍。 
王如其言试之，一日两度雨，大注数百里。
旧说，龙与蛇师为亲家。
山蜘蛛
相传裴旻山行，有山蜘蛛，垂丝如匹布，将及旻。
旻引弓射却之，大如车轮，因断其丝数尺，收之。
部下有金疮者，剪方寸贴之，血立止。
虫变
河南少尹韦绚，少时，尝于夔州江岸见一异虫。
初疑一棘刺，从者惊曰： 此虫有灵，不可犯之，或致风雨。 
韦试令踏地惊之，虫飞，伏地如灭，细视地上，若石脉焉。
良久渐起如旧，每刺上有一爪，忽入草，疾走如箭，竟不知何物。
蝎化
蝎负虫巨者，多化为蝎。
蝎子多负于背，段成式尝见一蝎负十余子，子色犹白，才如稻粒。
又尝见张希复言，陈州古仓有蝎，形如钱，螫人必死，江南旧无。
虱建草
旧说，虱虫症，饮赤龙所浴水则愈。
虱恶水银，人有病虱者，虽香衣沐浴不能已，惟水银可去之。
道士崔白言，荆州秀才张告，尝扪得两头虱。
又有草生山足湿处，叶如百合，对叶独茎，茎微赤，高一二尺，名虱建草，能去虮虱。
法通
荆州有帛师号法通，本安西人，少于东天出家。
言蝗虫腹下有梵字，或自天下来者。及忉利天梵天来。
西域验其字，作本天坛法禳之。
今蝗虫首有王字，固自可晓。
或言鱼子变，近之矣。
旧言虫食谷者，部吏所致，侵渔百姓，则虫食谷。
虫身黑头赤，武官也；头黑身赤，儒吏也。
登封士人
唐尝有士人客游十余年，归庄，庄在登封县。
夜久，士人睡未著。
忽有星火发于墙堵下，初为萤，稍稍芒起，大如弹丸，飞烛四隅，渐低，轮转来往。
去士人面才尺余。细视光中，有一女子，贯钗，红衫碧裙，摇首摆臂，具体可爱。
士人因张手掩获，烛之，乃鼠粪也，大如鸡栖子。
破视，有虫首赤身青，杀之。
虱征
相传人将死，虱离身。
或云，取病者虱于床前，可以卜病。
将差，虱行向病者，背则死。
壁镜
一日，江枫亭会，众说单方。
段成式记治壁镜，用白矾。
重访许君，用桑柴灰汁，三度沸，取汁，白矾为膏，涂疮口即差，兼治蛇毒。
自商邓襄州，多壁镜，毒人必死。
坐客或云，已年不宜杀蛇。
大蝎
安邑县北门，县人云，有一蝎如琵琶大，每出来，不毒人，人犹是恐。
其灵积年矣红蝙蝠
刘君云，南中红蕉花时，有红蝙蝠集花中，南人呼为红蝙蝠。
青蚨
青蚨似蝉而状稍大，其味辛，可食。
每生子，必依草叶，大如蚕子。
人将子归，其母亦飞来，不以近远，其母必知处。
然后各致小钱于巾，埋东行阴墙下，三日开之，即以母血涂之如前。
每市物，先用子，即子归母；用母者，即母归子。
如此轮还，不知休息。
若买金银珍宝，即钱不还。
青蚨者，一名鱼伯。
滕王图
一日，紫极宫会。秀才刘鲁封云，尝见滕王《蜂蝶图》。
有名江夏斑，大海眼，小海眼，村里来，菜花子。
异蜂
异蜂，有蜂状如蜡蜂，稍大，飞劲疾。好圆裁树叶，卷入木窍及壁罅中作窠。
段成式尝发壁寻之，每叶卷中，实以不洁。或云，将化为蜜。
寄居
寄居之虫，如螺而有脚，形似蜘蛛。
本无壳，入空螺壳中，载以行，触之缩足，如螺闭户也。
火炙之，乃出走，始知其寄居也。
异虫
温会在江州，与宾客看打鱼。
渔子一人忽上岸狂走，温问之，但反手指背，不能语。
渔者色黑，细视之，有物如黄叶，大尺余，眼遍其上，啮不可取。
温令烧之，方落。
每对一眼底，有嘴如钉。
渔子出血数升而死。
莫有识者。
蝇
长安秋多蝇。
段成式尝日读百家五卷，颇为所扰，触睫隐字，驱不能已。
偶拂杀一焉，细视之，翼甚似蜩，冠甚似蜂。
性察于腐，嗜于酒肉。按理首翼。
其类有苍者声雄壮，负金者声清，听其声在翼也。
青者能败物，巨者首如火。
或曰，大麻蝇，芋根所化。
壁鱼
壁鱼，补阙张周封言，尝见壁上白瓜子化为白鱼。
因知列子言朽瓜为鱼之义。
天牛虫
天牛虫，黑甲虫也。
长安夏中，此虫或出于篱壁间，必雨。
段成式七度验之，皆应。
白蜂窠
白蜂窠，段成式修行里私第，果园数亩。
壬戌年，有蜂如麻子，蜂胶土为巢，于庭前檐，大如鸡卵，色正白可爱。
家弟恶而坏之。
其冬，果叠钟手足。
《南史》言宋明帝恶言白问。
金楼子言子婚日，疾风雪下，帷幕变白，以为不祥。
抑知俗忌白久矣。
毒蜂
毒蜂。岭南有毒菌，夜明，经雨而腐，化为巨蜂。
黑色，喙若锯，长三分余。
夜入人耳鼻中，断人心系。
竹蜂
蜀中有竹蜜蜂，好于野竹上结窠。
窠大如鸡卵，有蒂，长尺许。
窠与蜜并绀色可爱，甘倍于常蜜。
水蛆
水蛆，南中水溪涧中多此虫，长寸余，色黑。夏深，变为虻，螫人甚毒。
水虫
象浦，其川渚有水虫，攒木食船，数十日船坏。
虫甚细微。
抱抢
水虫形似蛣蜣，大腹下有刺，有棘针，螫人有毒。
避役
南中有虫名避役，应一日十二辰。
其虫状如蛇医，脚长，色青赤，肉鬣。
暑月时见于篱壁间，俗见者多称意事。
其首倏忽更变，为十二辰状。
段成式再从兄寻常睹之。
蜳蝺
蜳蝺形如蝉，其子如虫，著草叶。
得其子则母飞来就之，煎食，辛而美。
灶马
灶马状如促织，稍大，脚长，好穴于灶侧。
俗言灶有马，足食之兆。
谢豹
虢州有虫名谢豹，常在深土中，司马裴沈子尝掘穴获之。小类虾蟆，而圆如球。
见人，以前两脚交覆首，如羞状。
能穴地如鼢鼠，顷刻深数尺。
或出地，听谢豹鸟声，则脑裂而死，俗因名之。
碎车虫
碎车虫状如唧聊，苍色，好栖高树上，其声如人吟啸。
终南有之。
度古则断。
常趁蚓，蚓不复动，乃上蚓掩之，良久蚓化，唯腹泥如涎。有毒，鸡食则死。俗呼土盅。
雷蜞
雷蜞大如蚓，以物触之，及蹙缩，圆转若鞠。
良久引首，鞠形渐小，复如蚓焉。
或云，啮人毒甚。
腹育
蝉未脱时名腹育，相传言蛣蜣所化。
秀才韦翾庄在杜曲，尝冬中掘树根，见腹育附于朽处，怪之。
村人言蝉固朽木所化也。
翾因剖一视之，腹中犹实烂木。
蛱蝶
蛱蝶，尺蠖茧所化也。
秀才顾非熊少时，尝见郁栖中坏绿裙幅，旋化为蝶。
工部员外郎张周封言，百合花合之，泥其隙，经宿，化为大蝴蝶。
蚁楼
