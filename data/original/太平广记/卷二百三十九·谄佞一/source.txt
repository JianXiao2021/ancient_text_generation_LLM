安禄山成敬奇陈少游裴延龄薛盈珍画雕冯道明杜宣猷李德裕韩全诲
苏循苏楷乐朋龟孔谦
安禄山
玄宗命皇太子与安禄山相见，安禄不拜。
因奏曰：臣胡人，不闲国法，不知太子是何官？
玄宗曰：是储君。
朕万岁后，代朕君汝者。
安禄曰：臣愚，比者只知有陛下，不知有太子。
左右令拜，安禄乃拜。
玄宗嘉其志诚，尤怜之。
成敬奇
成敬奇有俊才，文章立而可就。为大理正，与姚崇有姻亲。
崇尝寝疾，敬奇造宅省焉。
对崇涕泣，怀中置生雀数枚，一一持出，请崇手执而后放之。
祝云：愿令公速愈。
崇勉强从之。
敬奇既去，崇恶其谀媚。谓其子弟曰：此泪从何而来。
自兹不复接遇。
陈少游
唐陈少游检校职方员外郎，充回纥使。
检校官自少游始也。
而少游为理，长于权变，时推干济。
然厚敛财物，交结权右。
寻除管桂观察使。
时中官董秀用事，少游乃宿于里。候下直际，独谒之。
从容曰：七郎家中人数几何，每日所费几何？
秀曰：久忝近职，累重。又属时物腾贵，一月须千余贯。
少游曰：据此所费，俸钱不能足其数。
此外常须求于人，方可取济。
倘有输诚供应者，但留心庇护之，固易为力耳。
少游虽不才，请以一身独备七郎之费用。
每岁愿送钱五万贯，今见有大半，请即收受。
余到官续送，免费心劳虑，不亦可乎！
秀既逾于所望，忻悦颇甚，因与之相厚。
少游言讫，泣曰：南方毒痒深僻，但恐不得生还，再睹颜色。透遽曰：中丞美才，不当远官。
从容旬曰，冀竭蹇分。
时少游已纳贿于元载子仲武矣。
秀、载内外引荐。
数日，拜宣歙观察使，改浙东观察使，迁淮南节度使。
十余年间，三总大藩。
征求货易，且无虚日，敛积财宝，累巨万亿。
视文雅清流之士，蔑如也。
初结元载，每岁馈十万贯。
后以载渐见忌，少游亦稍疏之。
及载子伯和，贬官扬州，少游外与之深交，而阴使人伺其过，密以上闻。
代宗以为忠，待之益厚。
关播尝为少游宾客，卢杞早年，与之同在仆固怀恩幙府，故骤加其官。
德宗幸奉天后，遂夺包佶财物八百万贯。
复使参谋温述，送款于李希烈曰：濠、舒、庐等州，已令罢垒，韬戈卷甲，伫候指挥。
后銮舆归京，包佶入朝，具奏财赋事状。
少游上表，以所取财，皆是供军费用，今请据数却纳。
乃重征管内百姓以进。
后刘洽牧汴州，得希烈起居注：某月日，陈少游上表归顺。
少游闻之，惭愧而卒。
裴延龄
唐裴延龄累转司农少卿，寻以本官权判度支。
自揣不通食货之物，乃设钩距，召度支老吏与谋，以求恩顾。
乃奏言：天下出入钱物，新陈相因，而常不减六七千万贯，唯在一库。差殊散失，莫可知之。
请于左藏库中分置，别建欠、负、耗、债等库。及季库月给，纳诸色钱物。
德宗从之。但贵欲张名目，以惑上听。
其实钱物更无增加，唯虚费簿书人吏。
又奏请，令京兆府两税青苗钱，市草百万团，送苑中。
宰臣议：以为若市草百万团，则一方百姓，自冬历夏，搬运不了，又妨夺农务。
其事得止。
京西有污池卑湿处，芦苇丛生焉，不过数亩。
延龄忽奏云：厩马冬月合在槽枥秣饲，夏中即须有牧放处。
臣近寻访得长安咸阳两县界，有陂地百顷，请以为内厩牧马之地。且去京城十数里。
德宗信之，言于宰臣。
宰臣坚执云：恐必无此。
及差官阅视，悉皆虚妄。
延龄既惭且怒，又因对敭。
德宗曰：朕所居浴堂殿院一栿。以年多故致损坏，而未能换。
延龄曰：宗庙事重，殿栿事轻。
陛下自有本分钱物。
德宗惊曰：本分钱何名也？
曰：此是纥义。
愚儒常才，不足与言。
陛下正合问臣，臣能知之。
准礼经云：天下赋税，分为三分。
一分充干豆；一分充宾客，一分充君之庖厨，干豆供宗庙也。
今陛下奉宗庙，虽至严至丰至厚，亦不能用一分财赋也。
只如鸿胪礼宾，诸国番客，至于回纥马价，用一分钱物，尚有赢羡甚多。
况陛下御善宫厨，皆极简俭，所用外，以赐百官充俸料餐钱等，犹未能尽。
据此而言，庖厨之用，其数尚少，皆陛下本分也。
用修十殿，亦不合疑，何况一栿。
上曰：经义如此，人未曾言，颔之而已。
后因计料造神龙寺，须用长七十尺松木。
延龄奏曰：臣近于同州，检得一谷，有数千株，皆长七八十尺。
德宗曰：人云，开元天宝中，近处求觅五六丈木，尚未易得，皆须于岚胜州来采造。
如今何为近处便有此木？
延龄对曰：贤者珍宝异物，皆处处有之，但遇圣君即出。
今此木生自关辅，盖为圣君，岂开元天宝合得有也。
延龄既锐情于苛刻，剥下附上为功。
奏对之际，皆恣骋诡怪虚妄，他人莫敢言者，延龄言之不疑，亦人之所未尝闻。
上颇欲知外事，故特优遇之。
薛盈珍
姚南仲为郑滑节度使。
时监军薛盈珍估势，干夺军政。
南仲不从，数为盈珍构谗于上，上颇疑之。
后盈珍遣小使程务盈，驰表奏南仲不法，谗构颇甚。
南仲裨将曹文洽，时奏事赴京师。
窃知盈珍表中语，文洽私怀怒。
遂晨夜兼道追务盈，至长乐驿，及之，与同舍宿。
中夜杀务盈。沉盈珍表于厕中。乃自杀。
日旴，驿吏开门，见流血满地。
旁得文洽二缄，一缄告盈珍罪；一缄表理南仲冤，且陈谢杀务盈。
德宗闻其事，颇骇动。
南仲虑衅深，遂入朝。初至，上曰：盈珍扰卿甚也。
南仲曰：盈珍不扰臣，自隋陛下法耳。
如盈珍辈所在，虽羊杜复生，抚百姓，御三军，必不成恺悌父母之政，师律善阵之制矣。
德宗默然久之。
画雕
裴延龄恃恩轻躁，同列惧之，唯顾少连不避。
延龄尝画一雕，群鸟噪之。
以献，德宗知众怒，益信之。
冯道明
雍陶，蜀人也，以进士登第。
后稍薄于亲党，其舅云安刘敬之罢举，归山坡，素事篇章。
让陶不寄书曰：山近衡阳虽少雁，水连巴蜀岂无鱼。
陶得诗愧赧，方有孤首之思。
后为简州牧，自比谢宣城柳吴兴也。
宾至则折挫之，阍者亦怠，投贽者稀得见。
忽有冯道明下第请谒云：与员外故旧。
阍者以道明之言启之，及引进，陶呵曰：与君昧平生，何方相识？
道明曰：诵员外诗，仰员外德，诗集中日得见。何乃隔平生也！
遂吟曰：立当青草人先见，行近白莲鱼未知。
又曰：江声秋入寺，雨气夜侵楼。
又曰：闭门客到常疑病，满院花开不似贫。
陶闻吟欣然，待道明如曩昔之交。
君子以雍君矜持而好媚，冯子匪艺而求知，其两违之。
杜宣猷
杜宣猷大夫自闽中除宣城，中官之力也。
诸道每岁进阉人，所谓私白者，闽为首焉。
且多任用。
以故大阉以下桑梓，多系于闽。
时以为中官薮泽。
宣猷既至，每寒食节，辄散遣将吏，荷挈食物，祭于诸阉冢墓。
所谓洒扫者也，故时号为敕使看墓。
李德裕
李德裕镇扬州，监军使杨钦义追入，必为枢近。
而德裕致礼，皆不越寻常，钦义心衔之。
一日，中堂设宴，更无他宾。
而陈设宝器图画数床，皆殊绝。
一席祗奉，亦竭情礼。
宴罢，皆以赠之。
钦义大喜过望。
旬日，西行至汴州，有诏却令监淮南。
钦义即至，具以前时所赠归之。
德裕笑曰：此无所直，奈何拒焉？
悉却与之。
钦义心感数倍。
后竟做枢密使，唐武宗一朝之柄，皆钦义所致也。
韩全诲
唐昭宗以宦官怙权，骄恣难制，常有诛剪之意。
宰相崔胤嫉忌尤甚。
上敕胤，凡有密奏，当进囊封，勿于便殿面奏。
以是宦官不能知。
韩全诲等乃访京城美女数十以进，密求宫中阴事。
天子不之悟，胤谋渐泄。
中官以重赂甘言，请藩臣为城社，视崔胤眥裂。
时因伏腊宴聚，则相向流涕，辞旨谄谀。
会汴人寇同华知崔胤之谋，于是韩全诲引禁军，陈兵伏，逼帝幸凤翔。
他日崔胤与梁祖协谋，以诛阉官。未久，祸亦及之，致族绝灭。
识者归罪于崔胤。
先是其季父安潜常谓所亲曰：灭吾族者，必缁儿也。
缁儿即胤小字。
河东晋王李克用闻胤所为，谓宾佐曰：助贼为虐者，其崔胤乎。
破国亡家，必在此人也。
苏循
唐末，尚书苏循谄媚苟且，梁太祖鄙之。
他日至并州，谒晋王。
时张承业方以匡复为意。
而循忽献晋王画敕笔一对，承业愈鄙之。
苏楷
昭宗先谥圣穆景文孝皇帝，庙号昭宗。
起居郎苏楷等驳议，请改为恭灵庄闵皇帝，庙号襄宗。
苏楷者，礼部尚书苏循之子，乾宁二年应进士。
楷人才寝陋，兼无德行。
昭宗恶其滥进，率先黜落。
由是怨望，专幸邦国之灾。
其父循，奸邪附会，无誉于时。
故希旨苟进。
梁祖识其险坡，滋不悦，大为敬翔、李振所鄙。
梁祖建号，诏曰：苏楷、高贻休、萧闻礼，皆人才寝陋，不可尘污班行。并停见任，放归田里。
苏循可令致士。
河朔士人，目苏楷为衣冠枭獍。
乐朋龟
旧例，士子不与内官交游。
十军军容田令孜擅回天之力。
唐僖皇播迁，行至洋源，百官未集，缺人掌诰。
乐朋龟侍郎，亦及行在。因谒中尉，仍请中外。
由是荐之，充翰林学士。
张濬相自处士除起居郎，亦出令孜之门，皆申中外之敬。
洎车驾到蜀，朝士毕集。
一日，中尉为宰相开筵，学士洎张起居同预焉。
张公耻于对众设拜，乃先谒中尉。
使施谢酒之敬，中尉讶之。
俄而宾至，即席坐定。
中慰白诸官曰：某与起居，清浊异流。
曾蒙中外。
既虑玷辱，何惮改更？
今日暗地谢酒，即不可。
张公惭惧交集。
自此甚为群彦所薄。
乐公举进士，初陈启事，谒李昭待郎，自媒云：别于九经书史及老庄八都赋外，著八百卷书。请垂比试。
诚有学问也，然于制诰不甚简当。
时人或未之可也。
孔谦
后唐明宗即位之初，诛租廉使孔谦、归德军节度使元行钦、邓州节度温韬、太子少保段疑、汴州曲务辛廷蔚、李继宣等。
孔谦魏州孔目吏，庄宗图霸，以供馈军食。
谦有力焉，既为租庸使。
曲事嬖幸，夺宰相权。专以取敛为意，剥削万端，以犯众怒伏诛。
元行钦为庄宗爱将，出入宫禁，曾无间隔。
害明宗之子从景，以是伏诛。
段凝事梁，以奸佞进身。
至节将，末年绾军权，束手归朝。
温韬凶恶，发掘西京陵寝。
庄宗中兴，不证其罪，厚赂伶官阉人，与段凝皆赐国姓，或拥旄钺。
明宗采众议而诛之。
辛廷蔚开封尹王瓒之牙将也，朱友贞时，廷蔚依瓒势曲法乱政，汴人恶之。
李继宣汴将孟审澄之子，亡命归庄宗，刘皇后畜为子。
时宫掖之间，秽声流闻。
此四凶，帝在藩邸时，恶其为人，故皆诛之。
庄宗皇帝为唐雪耻，号为中兴。
而温韬毁发诸帝陵寝，宜加大辟。
而赐国姓，付节旄，由是知中兴之说谬矣。
